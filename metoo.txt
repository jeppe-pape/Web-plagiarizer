Marianne Stidsen

DEN

NORDISKE

METOO-

REVOLUTION

2018

– og dens omkostninger



Et essay





gå rundt om huset

se Chengas grav

gå højere op

til det store

egetræs fod

stå der

i orange sweater

som en dompap

og

se ned over skrænten

hvilken gren

skal næste gang knække

og hvilket træ vælte

me too me too

– Peter Laugesen










Den nordiske MeToo-revolution

– og dens omkostninger

© Marianne Stidsen og U Press 2019

Omslag og layout: Ordered by Colour

ISBN: 978-87-93060-96-8

Printed in Denmark 2019

U Press

Rådhuspladsen 16

1550 København V

www.upress.dk

Enhver kopiering fra denne bog må kun ske

efter reglerne i lov om ophavsret af 14. juni 1995

med senere ændringer.





INDHOLD

FORORD

KRÆNKELSESKULTUREN INVADERER

UNIVERSITETET

Inspirationen fra USA

Det åbne brev til de danske universitetsrektorer

Striden om mexicanerhatten

De nye adfærdsregler på Københavns Universitet

Den danske sang er en ung blind pige

SAMMENBRUDDET I DET SVENSKE AKADEMI

Branden bryder ud

Optrapning af kaos

Et narrativ tager form

Retssikkerheden trues

Kejserindens nye klæder

Et spørgsmål om menneskerettigheder

Redning eller pyrrhussejr?

Postscriptum

FORFATTERSKOLESAGEN SOM VENDEPUNKT

En fatal pressemeddelelse

Mediernes mikrofonhold

Mailtråden, der sladrede

Heksen som feministisk forbillede

Afsløring af den identitetspolitiske agenda

Efterspillet

Konkrete forslag

TRE SAGER – ÉN HISTORIE

Krænkelsernes amokløb

Avisernes klumpedumpejournalistik

Adfærdsreglernes tyranni

Sammenfatning

Note





FORORD

Knap en måned før årsskiftet 2018/19, og kun et par timer efter, at Jean-Claude Arnault, også kaldet Kulturprofilen, var blevet dømt ved landsretten i Stockholm for to tilfælde af voldtægt mod en kvinde tilbage i 2011, publicerede den svenske avis Expressen et indlæg af deres nye kulturmedarbejder Katarina Wennstam under overskriften ”Domen rubbar vår världsbild” (på dansk ’Dommen ryster vores verdensbillede’).

Wennstams følelsesladede, for ikke at sige triumferende artikel fra d. 3. december kan ses som resultatet af og kulminationen på den feministiske, venstrepopulistiske MeToo-revolution, som fandt sted i Norden sidste år (hun bruger selv udtrykket, når hun siger, at MeToo ”er og var en revolution”). Revolutionen betød bl.a., at Nobelprisen i litteratur for første gang i 65 år ikke blev uddelt. Ligesom den medførte, at det traditionsrige Svenska Akademien, hvortil Arnault indirekte var knyttet gennem sit ægteskab med et af medlemmerne, reelt fik frataget sin uafhængighed. Men den førte også til, at folk blev fyret, fik smadret deres liv og begik selvmord. Ja, den fik hele samfundet til at gynge.

I denne bog vil jeg, så godt det nu lader sig gøre med noget, der ligger så forholdsvis tæt på i tid, forsøge at tegne et billede af MeToo-revolutionen i Norden i 2018. Havde MeToo som forventeligt et solidt greb om den i forvejen politisk korrekte venstrefløj i USA, satte bevægelsen nemlig tillige hele det nordiske kulturestablishment på den anden ende dette år. Der var så at sige ikke én institution, som ikke kom under pres. Især i Sverige fik den voldsomt tag i kultureliten – akkurat ligesom flammerne fik det i skovene på naturens område. Mens ilden var knap så intens i Danmark og Norge.

Konkret vil jeg fremlægge tre sager, som jeg selv har været med i debatten af, for derved at henlede blikket på det større mønster, der tegner sig, når man sætter dem op ved siden af hinanden. Og jeg skal med det samme understrege, at selv om jeg så vidt muligt bestræber mig på afbalanceret saglighed og objektivitet, når det gælder gengivelse af sagernes indhold, så vil mine konklusioner uvægerligt være farvet af den kritiske tilgang, jeg selv har og hele tiden har haft til MeToo-fænomenet. De tre sager, sagen om nye adfærdsregler på Københavns Universitet, sagen om Det Svenske Akademi og sagen om den fyrede rektor på Forfatterskolen i København, er ikke de eneste sager; men dels repræsenterer de et bredt spektrum af MeToos indflydelse på nordisk kultur- og samfundsliv i 2018, dels fik de alle en lang og sej levetid i pressen og på de sociale medier. Derfor synes de oplagte at tage udgangspunkt i.

Måske det for nogle kan virke en smule forhastet at udgive en bog om en revolution, mens den stadig mere eller mindre er i gang. Når jeg desuagtet følte, jeg blev nødt til at smide, hvad jeg havde i hænderne af mere regulær forskning for at skrive den, skyldes det nogenlunde de samme grunde, som den berømte tyske socialpsykolog Erich Fromm havde, da han i begyndelsen af Anden Verdenskrig lagde sin forskning i den moderne karaktertype på hylden en stund for at skrive debatbogen Flugten fra friheden, der udkom i 1941 i USA. Et par for mig uudslettelige linjer i denne bogs forord lyder:

Den politiske situation og de farer, den indebærer for de fornemste resultater, den moderne kultur har opnået – personlighedens individualitet og fremhævelsen af dens særegenhed – fik mig til at beslutte at afbryde en mere omfattende bearbejdelse af emnet og koncentrere mig om det aspekt, der er afgørende for vor tids kulturelle og sociale krise: frihedens betydning for det moderne menneske.



Linjerne vover jeg (uden sammenligning i øvrigt) også at gøre til mine som begrundelse for at udgive Den nordiske MeToo-revolution 2018. Som Erich Fromm har jeg ment, at jeg for en stund var nødt til at stille min egen forskning i den senmoderne karaktertype i bero for at skrive de følgende sider. I håb om, at vor tids flugt fra friheden og fra den åbne, moderne, humanistisk-demokratiske samfundsform kan nå at blive bremset.

Marianne Stidsen, maj 2019





 KRÆNKELSESKULTUREN

INVADERER UNIVERSITETET

Tilbage i februar 2018 offentliggjorde en gruppe på 48 anonyme kvindelige studerende i Dagbladet Information et åbent brev til landets universitetsrektorer. Heri hed det bl.a., at ”Vi, danske og internationale studerende landet over, oplever sexisme og sexchikane i vores studieliv. Vi oplever det i forskellige grader; i undervisningslokalerne, på gangene, til vejledning, i eksamenssituationer og på kollegierne […] og det er et problem i vores relationer til ansatte, vejledere og medstuderende.”





Inspirationen fra USA


MeToo blev aldrig nævnt direkte ved navn i brevet. Alligevel var det evident, at det var denne bevægelse, der lå bag som inspiration. Det fremgik af formuleringen: ”Ligesom kvinder verden over har mange af os tiet med vores oplevelser.” Hvilket netop var kernetankegangen i bevægelsen.

MeToo-bevægelsen blev skudt i gang i USA i efteråret 2017 med sagen om filmproducenten Harvey Weinstein, som et hold journalister fra New York Times skrev en række artikler om (som de senere modtog Pulitzerprisen for). Gennem tre årtier havde Weinstein betalt kvinder for at tie stille om sine seksuelle overgreb, lød afsløringerne. Historierne om Hollywood-filmproducerens krænkelser og overgreb fik anklagemyndigheden i New York til at rejse tiltale i flere sager mod ham. Samtidig var historierne medvirkende til, at et stort antal kvinder fra hele verden begyndte at fortælle om seksuelle krænkelser og overgreb på de sociale medier under #Metoo. Anført af sangerinden og skuespillerinden Alyssa Milano.

Artiklerne satte dermed gang i en verdensomspændende debat om magtmisbrug og kvindeundertrykkelse, hvor der blev sat fokus på nogle problemer, som mange mente alt for længe havde fået lov at være usynlige og utematiserede. Men de satte samtidig skub i en bevægelse, som ikke bare ville kæmpe for kvindernes ligestilling med mændene – og for ligestilling mellem mennesker i det hele taget. De satte nemlig skub i en bevægelse, der, viste det sig efterhånden, grundlæggende ville ændre på den moderne, demokratiske samfundsorden, som – med udspring i oplysningstiden – var blevet bygget op i USA og Europa gennem de sidste 200 år. Her blev således både den puritanske nymoralisme og den altgennemtrængende, venstredrejede, autoritære ideologisering, som siden er kommet til at kendetegne bevægelsen som helhed, også introduceret.

Ganske vist forsøgte New York Times-redaktøren Rebecca Corbett at lægge afstand til den mere folkedomstolsagtige del af MeToo. ”Ingen kvinder med anklager om seksuelle krænkelser måtte være anonyme, alle deres anklager skulle bakkes op af dokumentation, og ingen anklagede mænd fik lov at tale off the record,” udtalte hun i august 2018 til Kerstin Bruun-Hansen fra det danske fagblad Journalisten. Tværtimod var det langt hen ad vejen værktøjerne fra den klassiske undersøgende journalistik, der blev gjort brug af. Det betød først og fremmest, at historierne skulle bakkes op af al den dokumentation, man kunne opdrive, så det ikke blev anklagernes ord mod den anklagedes. Det handlede bl.a. om at skaffe mails, billeder, juridiske dokumenter, memoer og vidnesbyrd fra kolleger og andre, som kvinderne kunne have fortalt om oplevelsen, dengang den fandt sted. ”Det var vigtigt for os, at det ikke bare blev ’he-said-she-said’. Alt skulle krydstjekkes og bakkes op, og det var med til at give troværdighed til kvindernes historier,” forklarer Rebecca Corbett videre i interviewet.

Af samme grund besluttede holdet bag historierne også, at de ikke ville have anonyme anklagere. Kvinderne kunne ikke fortælle deres historier anonymt. Det var en udfordring, for mange af dem var skrækslagne for at tale, fortæller Rebecca Corbett. Men det var også, fortsætter hun, en lettelse for dem at finde ud af, at de ikke var alene. At det, de havde oplevet, var en del af et mønster. ”Journalisterne kunne selvfølgelig ikke fortælle de enkelte kvinder navne på de andre kvinder eller detaljer om deres historier. Men de kunne sige: Hør her, vi taler med en række kvinder, og det, du fortæller mig, hører jeg også fra andre.” Corbett tror, siger hun, at det var en blanding af følsomhed og vedholdenhed, der gjorde, at det lykkedes de to journalister på historien at få kvinderne til at dele deres oplevelser. ”Det stærkeste argument viste sig at være, at de ved at fortælle deres historie kunne være med til at modvirke, at det samme kan ske for andre i fremtiden.”

Det lille forbehold ’langt hen ad vejen’ skulle senere vise sig nok så væsentligt. Metoderne i den klassiske journalistik – som er direkte udsprunget fra og sammenhængende med grundprincipperne i den moderne, demokratiske, frie verdensorden – blev nemlig også brudt på centrale punkter. Hvor de fleste af samtalerne med kvinderne begyndte som baggrundssamtaler uden for citat, da holdt Rebecca Corbett og journalisterne på historien fast i, at Harvey Weinstein hverken kunne tale til baggrund eller off the record med dem. ”Jeg kan ikke sige, at vi aldrig taler off the record med de personer, som er målet for vores historier. Men vi prøver virkelig ikke at gøre det. Det låser dig. Hvis du virkelig får en information off the record, så er den ubrugelig. Du kan ikke tjekke den, og du kan ikke tale med andre om den,” siger hun.

Redaktøren skelner i den forbindelse mellem off the record-samtaler og baggrundssamtaler. ”Off the record betyder, at du hverken kan bringe informationerne fra kilden eller dele dem med nogen. Du kan ikke gå videre med det. Baggrund betyder, at du kan bruge informationen, men at du ikke kan tilskrive det den person, som gav dig informationen,” forklarer Rebecca Corbett. På Kerstin Bruun-Hansens spørgsmål om, hvordan hun forklarer den forskel til kilderne, svarer hun: ”Vi prøver generelt slet ikke at bruge de her begreber. For folk bruger dem hele tiden, men de betyder forskellige ting for forskellige personer. I stedet siger vi for eksempel til kilden: Jeg vil gerne interviewe dig. Jeg vil ikke citere dig, og jeg vil ikke bruge dit navn, men jeg vil bruge informationerne, du giver mig. Er det OK?” siger hun. Og på Journalistens spørgsmål, om det egentlig er fair, at New York Times ikke havde de samme regler for interviewene med kvinderne og interviewene med Harvey Weinstein, svarer Corbett:

Man kan argumentere for, at vi bruger forskellige standarder. Men der er en seriøs magt-ubalance her, og vi snakker om informationer, der er meget intime og af seksuel karakter […]. Og i den endelige historie brugte vi stort set kun information, som kvinderne havde givet til citat.



Som vi skal se, grundlægges alt vedrørende MeToo her. Både det, der har at gøre med opgøret med en magtmæssig skævhed og undertrykkelse, som angiveligt har fået lov til at florere langt ind i ligestillingens og velfærdens tidsalder. Og det, der har at gøre med angrebet på nogle basale moderne værdier, først og fremmest retten til personlig frihed (så længe det ikke skader andre og er inden for lovens rammer) og til formel og upartisk rettergang i stridsspørgsmål. Det vil sige en rettergang baseret på det, man i juraen kalder ’hårde beviser’, altså tekniske beviser eller udsagn fra førstehåndsvidner. Ikke – som det er blevet kutyme i MeToo-sagerne, de retslige såvel som de journalistiske – på løse og udokumenterede påstande. Ovenikøbet fra anonyme kilder.

Ja, spørgsmålet er, om ikke disse ting i høj grad skal ses som to sider af den samme sag. Forstået på den måde, at de sociale menneskerettigheder – som i deres spæde form blev formuleret i FN’s verdenserklæring om menneskerettigheder fra 1948, hvor det fx i artikel 22 hedder, at ”Enhver har som medlem af samfundet ret til social tryghed” – og de civile menneskerettigheder – som for alvor blev udmøntet i den amerikanske uafhængighedserklæring fra 1776 og i de franske menneskerettighedserklæringer fra 1789 – i MeToo-bevægelsen bliver spillet ud mod hinanden, således at de førstnævnte er ved at vælte hele det gamle system, den gamle samfundsorden, som nogle vil kalde skæv og patriarkalsk, andre åben og humanistisk, over ende. Mens de civile menneskerettigheder fyldte det meste af billedet op gennem 1800- og en del af 1900-tallet, hvor de sociale menneskerettigheder så småt kom til og reformerede menneskerettighedstænkningen ved at udfylde et blindt punkt i oplysningens forståelse af, hvad menneskerettigheder er, da er forholdet altså tilsyneladende nu vendt 180 grader rundt. Med det resultat, at de sociale menneskerettigheder, dvs. retten til tryghed, til safe spaces, til ikke at blive krænket, til at blive ’taget hånd om’, mere eller mindre fylder det hele i dag.

Derfor synes ordet ’revolution’, som MeToo’erne da også selv har benyttet, yderst passende. For at være endnu mere præcis synes betegnelsen ’radikalfeministisk, venstrepopulistisk MeToo-revolution’ passende. Der er netop ikke længere tale om reform, forstået som en gradvis forandring og forbedring (sådan som det var tilfældet i FN’s menneskerettighedserklæring), men om en decideret omvæltning af tingenes tilstand. Hvor én ubalance kan siges at blive erstattet med en ny. Det er i hvert fald den tese, der skal forfølges her.





Det åbne brev til de danske universitetsrektorer


Sagen om de 48 anonyme kvindelige studerende, der angiveligt oplevede krænkelser og sexchikane på universiteterne, blev den første spektakulære MeToo-relaterede historie inden for det danske akademia (før da havde der – i lighed med USA – været flere sager inden for kunst- og kulturmiljøet, først og fremmest omkring filmselskabet Zentropa og dets forretningsmæssige og kunstneriske ledere, Peter Aalbæk Jensen og Lars von Trier, som imidlertid ikke havde vakt den store opsigt).

Reaktionen udeblev heller ikke. Det åbne brev til universitetsrektorerne, der var stort sat op i Information d. 13. februar, skabte straks en vældig medieopmærksomhed. Og så at sige over hele linjen var der lydhørhed og forståelse for kvindernes anklager. Der blev prompte lovet nye tiltag: undersøgelser, som skulle kortlægge problemet, m.m. For eksempel udtalte Roskilde Universitets rektor, Hanne Leth Andersen, at de på RUC gerne ville samarbejde om at implementere initiativer og tiltag, der kunne afdække omfanget, men også hjælpe de studerende, som var blevet berørt af enhver form for chikane.

Også den nye rektor for Københavns Universitet, Henrik C. Wegener, og studiechef på CBS, Rikke Snekkerup, var positivt indstillet over for at gøre noget ved studiemiljøet på deres respektive læreanstalter i forlængelse af debatten. I artiklen, hvor det åbne brev blev offentliggjort, sagde sidstnævnte, at de på CBS kørte en kampagne, hvor de fortalte de studerende, hvad de skulle gøre, hvis de oplevede sexchikane, og at de tog det ”meget alvorligt” og, at ”den seneste tids debat har gjort, at vi kan se, at vi skal gøre noget mere.” Mens den førstnævnte kunne berette, at Københavns Universitet samarbejdede tæt med studenterorganisationerne, og at man på de kommende møder ville drøfte, hvilke initiativer, der var behov for, og hvordan disse bedst kunne implementeres.

Kritiske og mere problematiserende indvendinger var der derimod færre af. En af dem stod jeg selv for i form af en kronik i Politiken d. 6. marts, som indgik i en kronikserie i forbindelse med kvindernes kampdag 8. marts. Under overskriften ”Krænkelseskulturen er gået for vidt” udtrykte jeg bekymring over, hvordan MeToo-bevægelsens anklager af personer for seksuel krænkelse kunne få konsekvenser (såsom at folk mistede deres job eller fik ødelagt deres omdømme), uden at de var juridisk dømt for noget, men blot på beskyldninger og formodninger.

Ligeledes udtrykte jeg bekymring for institutionerne. Mens det tidligere gav god mening at forsvare den lille mand eller den lille kvinde over for ’de store onde systemer’ og deres repræsentanter, myndighedspersonerne, da forekom det, påpegede jeg, i dag nok så meningsfuldt at forsvare de moderne, demokratiske systemer – og de myndighedspersoner, der er ansat til at drive dem – mod den lille mands og den lille kvindes udenomsparlamentariske commando raids. Hvor paradoksalt det end kan lyde, lever vi således, lød min pointe, i dag i en verden, hvor David er blevet til Goliat – ikke mindst takket være de nye sociale mediers retorik, som nu også er gledet over i andre medier. Goliat derimod, han ligger og gisper efter vejret i udkanten af populismens affektdampe og kræver i høj grad fornuftens kunstige åndedræt for ikke at bukke under.

Med andre ord: Idet MeToo-fænomenet fik greb i institutionerne, udviklede det sig til et decideret demokratisk problem. Fordi den fine balance mellem civile menneskerettigheder og sociale menneskerettigheder, mellem frihed og lighed, som den vestlige verden har tilstræbt fra midten af det 20. århundrede og frem, og som ikke mindst den nordiske velfærdsmodel hviler på, begyndte at skride. Sådan skulle min egen analyse med tiden komme til at lyde.





Striden om mexicanerhatten


Brevet fra de 48 anonyme kvindelige studerende blev, som allerede antydet, startskuddet til den debat, der syv en halv måned senere skulle komme til at udspille sig på Det Juridiske Fakultet på Københavns Universitet; en debat, der kort efter blev fulgt af en endnu mere ophedet debat om de nye adfærdsregler, rektor Henrik C. Wegener havde fået udfærdiget sammen med KU’s hovedsamarbejdsudvalg i kølvandet på MeToo-stormen eller MeToo-revolutionen, som det efterhånden havde udviklet sig til.

Debatten blev et offentligt anliggende midt i september, da det kom frem i Berlingske, at klager fra tre studerende havde ført til, at prodekan på Jura Stine Jørgensen henstillede til samtlige 750 jurastuderende ikke at klæde sig ud som mexicanere og indianere til studiestartfesterne, idet hun henviste til fakultetets værdier om diversitet og nul diskrimination. Berlingske-artiklen, som jeg selv medvirkede i, og som blev bragt d. 24. september, pegede bl.a. på det problematiske i, at de identitetspolitiske aktivister formåede at indføre nye normer, selvom de antalsmæssigt var ganske få. Ligesom den pegede på, at der lå en overhængende fare i, at den frie tanke blev stækket af overdrevent hensyn til andres selvopfattelse.

Ved den lejlighed var Berlingske med til, sammen med medier som Kristeligt Dagblad, Jyllands-Posten og Radio24syv, at give MeToo-kritikken en egentlig platform at tale fra. Forstået på den måde, at de interviewede her ikke kun skulle bruges som kanonføde i mediets egen MeToo-supportende kampagnejournalistik, sådan som vi så mange andre eksempler på. Især i aviserne Information og Politiken. For ikke at tale om de svenske aviser, der næsten uden undtagelse stillede sig til rådighed for MeToo-propagandaen (mere herom i de næste kapitler). Her fik den også lov til at komme til orde i en kontekst, der signalerede: ’Dette er måske ikke fuldkommen sindssygt og langt-ude-i-skoven’.

Debatten tog dog først for alvor, som Claus Baggersgaard skrev i en senere artikel i Uniavisen, fart på de sociale medier, i de landsdækkende aviser, radio og tv, da Jacob Mchangama, direktør for tænketanken Justitia, på Facebook kædede KU’s nej til mexicanerudklædning sammen med den nultolerancepolitik over for seksuelle og andre former for krænkelser, der på samme tidspunkt blev stadfæstet i nogle nye adfærdsregulerende retningslinjer, som Københavns Universitet havde vedtaget i kølvandet på MeToo-diskussionen. Det er nemlig ”oplevelsen af at have været udsat for krænkende adfærd, der er udgangspunktet – også selv om den, der krænker ingen intentioner har haft om at krænke,” fremgår det af retningslinjerne. Dermed udvidede KU definitionen på krænkelser, mener Mchangama, der brugte tiltag som speech codes, advarsler mod mikroaggressioner og safe spaces på amerikanske universiteter som skrækeksempel på, hvor galt det også kunne risikere at gå i Danmark.

Jacob Mchangamas bud er, som det formuleres i Uniavisartiklen, at KU blev ramt af den perfekte mediestorm i det øjeblik, den nye nultolerancepolitik over for krænkelser blev koblet sammen med ledelsens indgreb i udklædningsfesterne. Så var der pludselig en konkret sag, som kombattanterne i den identitetspolitiske debat kunne kaste sig over. ”Vi har i Danmark set os som en modpol til Sverige og USA, men denne sag kunne ses som et tegn på, at den politiske korrekthed også kommer snigende herhjemme,” siger han og tilføjer: ”Der var så at sige sparet op til et opgør, når der kom en sag. Det er helt sikkert blevet udnyttet politisk af nogen, fordi det ramte midt ned i den værdipolitiske kamp, men omvendt har aviser både fra højre og venstre med rette kritiseret KU.”

I stil med, hvad der ofte var tilfældet, når medierne gik i gang med at diskutere krænkelsesproblemstillingerne i den mere ’klassiske’, fornuftsstyrede og argumenterende kontekst, søgte Claus Baggersgaard forgæves at få en kommentar fra de tre aktivistiske studenterorganisationer på KU: Fællesskab for Kritiske Antropologer (FKA), der bl.a. havde kritiseret pensum på første år af antropologistudiet for at reproducere et hvidt, europæisk verdenssyn, og Progressive Jurister og FRONT, der kæmper mod, hvad de opfatter som diskrimination på de videregående uddannelser. Dengang som nu synes de at foretrække de mere performative, postdemokratiske eller udenomsparlamentariske, kunne man også sige, metoder og strategier, der autoritært forsøger at skabe effekt – nogle ville sige manipulation – gennem pirken til folks følelser, stemninger og prærefleksive, kollektivistiske urinstinkter. Frem for at mane til eftertanke gennem appel til det enkelte frie menneskes fornuft og bevidsthed.

Til gengæld tog rektor Wegener selv højlydt til genmæle. Det skete i en kommentar i Politiken d. 9. november, der i netudgaven af avisen lød: ”Den såkaldte krænkelseskultur er noget, Mchangama italesætter efter at have læst for meget New York Times” (dvs. den avis, der kørte Harvey Weinstein-historien, som satte hele MeToo-bevægelsen i gang). Papirudgavens overskrift lød – lidt mere stilfærdigt – ”At stoppe med at nedgøre andre er ikke en trussel mod den akademiske frihed.” Her angriber Henrik Wegener Mchangama for, at han som en anden Don Quijote lader fantasien løbe af med sig, når han i frihedens navn ”kæmper mod imaginære danske fjender”. Mchangama varsler, siger KU-rektoren, at en ny fintfølende krænkelseskultur vil true vores akademiske frihed. Men, fortsætter han: ”Frygten er heldigvis endnu ubegrundet i dansk sammenhæng. Det er svært at se en reel trussel mod den akademiske frihed i, at dekanatet på Jura i forbindelse med årets studiestart for nye studerende henstillede rusvejledere om ikke at anvende stereotype udklædningstemaer som fx white trash, ghetto og mexicaner.” Det kræver, siger Wegener, en livlig fantasi at se en diskussion af udklædningstemaer som en trussel mod den akademiske frihed. Og tilføjer derpå nogle ord, han nok senere har fortrudt grundigt, udviklingen taget i betragtning:

Ingen kan finde ét eneste aktuelt konkret eksempel på, at universitetets studerende og forskere angriber den akademiske frihed. Den såkaldte krænkelseskultur er i dansk sammenhæng noget, Mchangama italesætter efter at have læst for meget New York Times. Han fandt en ubrugt sombrero hos en af tænketankens jurastuderende praktikanter og fik den til at flyve højt. De danske universitetsledelser står vagt om ytringsfriheden, som de har gjort i århundreder for at sikre de bedste rammer for kritisk tænkning for studerende og forskere.





De nye adfærdsregler på Københavns Universitet


Som sagt fik debatten om mexicanerhatten først for alvor luft under vingerne, da den blev kædet sammen med de nye adfærdsregler, som på foranledning af rektor Wegener var blevet vedtaget af Hovedsamarbejdsudvalget d. 25. juni 2018, og som kan ses som en direkte udløber af det åbne brev fra de 48 studerende samt andre studenterpolitiske tiltag, som blev iværksat i perioden af grupper som FRONT og FKA (der blev flankeret af andre studenterpolitiske fraktioner, såsom Marxistiske Studerende, der direkte og i utvetydige vendinger krævede revolution).

Selv medvirkede jeg d. 27. september i et interview i Radio24syvs program 55 Minutter om de nye regler. Her gentog jeg over for studieværten Kaare Svejstrup, hvad jeg allerede havde sagt tidligere i forbindelse med sombrero-sagen til Berlingske. Nemlig, at det virkede underligt at indføre nye regler al den stund, universitetet faktisk allerede i over ti år havde haft et personalepolitisk regelsæt, der så at sige i ét og alt var identisk med det nye. Bortset fra på to vigtige punkter. For det første var udtrykkene ’krænkende adfærd’ og ’seksuel chikane’ nu inkluderet i overskriften, som lød – og lyder: ’Retningslinjer for håndtering af krænkende adfærd som mobning og seksuel chikane’. Og for det andet bliver der i det nye regelsæt som sagt lagt vægt på, at det er medarbejderens eller den studerendes oplevelse af at have været udsat for krænkende adfærd, der skal være udgangspunktet.

Derfor kunne man ikke opfatte det på anden måde, end at de nye formuleringer var et rent lefleri for tidsånden, der på uhensigtsmæssig vis bidrog til at åbne for en retssikkerhedsmæssig glidebane, idet man uvægerligt i sag på sag ville komme til at stå over for ’her-word-against-his-word’, som New York Times-redaktøren Rebecca Corbett kaldte det. De åbnede med andre ord for et mudderhul af løse anklager og diffuse beskyldninger, som i reglen aldrig ville kunne undersøges til bunds. Hvilket efterlod den anklagede som den evige taber, fordi princippet om, at han – eller hun – var uskyldig, indtil det modsatte var bevist, nu blev vendt om, så bevisbyrden alene lå på den anklagede, der var skyldig, indtil det modsatte var bevist. (Eller endog skyldig, selvom det modsatte var bevist).

Desuden gav de efter for den tendens, man så i forbindelse med New York Times’ Weinstein-publikationer: ideologisering. Forstået på den måde, at MeToo-bevægelsen havde fået lov til at gøre det, der som en grundregel aldrig må finde sted i et civiliseret, demokratisk-humanistisk samfund, nemlig at dets institutioner politiseres. Sådan at man på forhånd har besluttet, hvordan noget er. For eksempel når man på forhånd har besluttet, at sagsøgerens egen oplevelse af at være blevet krænket skal stå i centrum. Uanset om den så strider mod alle facts og al solid dokumentation i verden. Det er netop for at forhindre en sådan forudindtagethed, at man i indledningen til de mest berømte af de civile menneskerettigheder, den franske menneskerettighedserklæring fra 1789, skriver, at man

i betragtning af, at uvidenhed om, forglemmelse af og foragt for menneskerettighederne er de eneste årsager til folkenes ulykker og regeringernes korruption, [har] besluttet at fremsætte menneskets naturlige, uforanderlige og hellige rettigheder i en højtidelig erklæring, for at denne erklæring altid kan være nærværende for alle medlemmer af samfundet og ustandselig minde dem om deres ret og deres pligter, for at lovgivningsmagtens og den udøvende magts handlinger til enhver tid kan sammenlignes med formålet for enhver politisk institution og således være mere respekterede, og for at borgernes krav i fremtiden kan hvile på enkle og uomtvistelige grundsætninger og altid medføre forfatningernes bevarelse og alles lykke.



Igen: Dette blev helt glemt i MeToo-året i Norden. Fordi de sociale menneskerettigheder, som kom til i FN’s erklæring fra 1948, ikke længere fornuftigt og retfærdigt reformerede de oprindelige erklæringer. De erstattede dem; for ikke at sige: De udraderede dem.

Skulle man have haft de første erklæringer med, ville det have været mere holdbart at bibeholde de gamle KU-regler, som var formuleret i et neutralt, formelt, ikke-politisk sprog, og blot tilføjet: ’gælder også studerende’. Så kunne man ikke komme og sige, at man ikke var dækket ind på alle ledder og kanter. Ikke mindst eftersom, der – hvilket de fleste også syntes at have glemt i ideologiseringens og aktivismens hede – allerede i 2013 tilmed var blevet ansat en studenterambassadør på KU – den første af sin art i Danmark for øvrigt. Funktionen blev oprettet som en del af den handleplan, KU’s daværende rektor, Ralf Hemmingsen, søsatte som opfølgning på sagen om hjerneforskeren Milena Penkowa. I porteføljen beskrives studenterambassadøren som uafhængig af universitetet, herunder de studerende, de ansatte, den daglige ledelse og bestyrelsen. Han eller hun kan, hedder det, behandle henvendelser fra studerende, ph.d.-studerende, studenteransatte og andre, der oplever problemer med ind- eller udskrivning og ser situationen fra de studerendes synspunkt.

Summa summarum: Der var allerede alle hånde instanser og funktioner, som de studerende og ph.d.-studerende kunne gå til, hvis de mente, der var blevet begået en fejl, hvis de oplevede at være havnet i en formel eller proceduremæssig gråzone, eller hvis de ikke vidste, hvor de skulle gå hen for at få råd og vejledning. Og indtil systemerne, og de moderne demokratiske systemer, kan vi tilføje, har vist, at de ikke fungerer, fx ved at de instanser, der faktisk findes – retningslinjerne for adfærd, studenterambassadør osv. – ikke har virket eller været ufyldestgørende (hvilket ikke på noget tidspunkt var tilfældet, mig bekendt), må institutionelle tiltag som de ovennævnte, som vi har set flere af i løbet af MeToo-året (jævnfør også tredje kapitel i denne bog), anses for utilbørlig afbøjning for ydre politisk pres, blot nu fremkaldt af det, man kan kalde ’sagsrytterne’.

Bataljerne om krænkelseskultur og nye regler på Københavns Universitet fik sit, ud fra et MeToo-kritisk synspunkt, mest inhumane og barbariske – for ikke at sige vanvittige – udtryk, da Weekendavisen d. 14. december, på baggrund af nogle dokumenter, avisen var kommet i besiddelse af, kunne afsløre, at en lektor pga. de nye retningslinjer – dem fra 2018 – var blevet bragt igennem et længere undersøgelsesforløb med flere tjenstlige samtaler som følge af en anonym klage. Universitetets nye nultolerancepolitik havde altså, som avisens debatredaktør Søren K. Villemoes skrev, bragt en lektor ”i fedtefadet”. På baggrund af anonyme klager om racisme, sexisme og eurocentrisme i undervisningen igangsatte ledelsen en undersøgelse af hans ”mangel på sensitivitet”. Han blev nærmere bestemt beskyldt for i sin undervisning at have udtalt sig krænkende om kvinder, at have brugt ”n-ordet” (den betegnelse for det nedsættende ord ’neger’ eller ’nigger’, som ofte bruges inden for akademia i dag) og for at abonnere på en eurocentrisk verdensopfattelse.

Den 30. august 2018 bliver manden, som var og er lektor på humaniora, indkaldt til tjenstlig samtale. Ud over lektoren og hans bisidder sidder, ifølge Weekendavisens gengivelse af forløbet (som det følgende bygger på og parafraserer), viceinstitutlederen, en specialkonsulent fra HR og humanioras nye dekan Jesper Kallestrup med ved bordet. Lektoren ved ikke helt præcist, hvad samtalen skal dreje sig om, men det afslører dekanen. Ledelsen er blevet kontaktet af otte anonyme studerende, hvis identitet de kender til, samt to yderligere, hvis identitet de ikke kender. Sammen har de kritiseret forhold omkring hans undervisning. Det drejer sig om ”alvorlige problematikker vedrørende etnicitet, kønsspørgsmål og forskelsbehandling”, som det er formuleret i referatet. Med de nye retningslinjer for håndtering af krænkende adfærd har Københavns Universitet indført en nultolerancepolitik. Derfor kan specialkonsulenten fra HR oplyse lektoren om, at ledelsen ser ”med stor alvor på sagen”. Det er deres ansvar ”straks at gribe ind og begynde en afklaring af problemet”, fortæller hun. Herefter bliver den chokerede ansatte præsenteret for anklagerne.

Under overskriften ”racespørgsmål” lyder det i referatet, at særligt kvinder af ikkeeuropæisk oprindelse har givet udtryk for, at lektoren ingen respekt har for deres køn. Han har angiveligt brugt ’n-ordet’ i klassen. Flere af klagerne har følt, at folk fra etniske minoriteter er blevet forfordelt i undervisningen og ved eksamen. De opfatter det som eurocentrisme fra lektorens side. Perspektiver, der ikke er europæiske, bliver ikke taget i betragtning, men tværtimod nedgjort. Andre studerende har desuden fået lov at udtale sig racistisk, uden at han har grebet ind, fortæller de anonyme klagere. Ledelsen kan dog ikke give lektoren nogen præciseringer eller konkrete eksempler på, hvad forskelsbehandlingen skulle bestå i.

Under den næste overskrift, ”kønsspørgsmål”, lyder det i referatet, at flere af de kvindelige studerende føler, at kønsspørgsmål ikke bliver inddraget i tilstrækkeligt omfang af lektoren. Han giver også, lyder det videre, mænd bedre forhold i sin undervisning og i diskussioner. Bestemte studerende bliver angiveligt ”shut downed”, ”sidelined” og ”diminished” – ’bragt til tavshed’, ’marginaliseret’ og ’talt ned til’ – lyder det fra de anonyme studerende: Da en del af de studerende er fra udlandet, foregår undervisningen på engelsk.

I referatet fremgår det også, at en studerende tidligere på året forlangte, at lektoren gav holdet en undskyldning. I en diskussion om voldtægt i flygtningelejre var lektoren blevet spurgt, hvorfor man ikke fokuserede mere på voldtægtsmændene. Hans svar lød: ”The women don’t care who rape them” – ’Kvinderne er ligeglade med, hvem der voldtager dem’. Et par uger efter modtog han en mail fra en studerende, der havde fundet udtalelsen krænkende. Den havde gjort den studerende ”utilpas”. Derfor ville det være ”godt” for lektoren, hvis han undskyldte for holdet, lød det i mailen. I stedet for en undskyldning valgte han i en efterfølgende undervisningstime at forklare og bruge spørgsmålet i en faglig diskussion.

Som et sidste punkt bliver hans kurser kritiseret for at være uorganiserede og lektorens adfærd for at være uprofessionel. Han har angiveligt tilkendegivet hellere at ville forske end undervise. De studerende mener desuden, at han har været påvirket af alkohol i undervisningen. Lektoren forsvarer sig over for ledelsen med, at det ifølge ham drejer sig om en lille gruppe studerende, der forhindrer de andre på holdet i at diskutere af frygt for at blive anklaget for racisme. Han kan ikke genkende at skulle forskelsbehandle på baggrund af køn og afviser anklagen om at have været påvirket af alkohol i undervisningen. I referatet kan man læse, at dekanen gør lektoren opmærksom på, at de studerende har klaget over, at han ikke intervenerede, når andre studerende udtalte sig racistisk. Dekanen understreger over for lektoren, at han skal skabe et rum, hvor det er ”sikkert” for de studerende at drøfte emner som eurocentrisme.

Efter den tjenstlige samtale går en nærmere undersøgelse i gang. Selv om lektoren adskillige gange spørger, hvad undersøgelsen helt konkret går ud på, får han ikke nogen uddybning fra ledelsen. En senere opfølgningssamtale vil informere ham om, hvordan ledelsen vælger at håndtere sagen. Den følgende måned må han vente. I mails til ledelsen uddyber lektoren sit forsvar. Han har aldrig brugt ’n-ordet’. Hverken i undervisningen eller på andre tidspunkter. Han skriver, at udtalelsen om kvinder og voldtægt i flygtningelejre blev fordrejet. Han mente selvfølgelig ikke, at kvinder var ligeglade med, om de blev voldtaget. Men at det, set fra den voldtagne kvindes side, kan være hip som hap, hvem hun bliver voldtaget af. Det afgørende er, at hun bliver voldtaget. Lektoren opfatter derfor anklagerne som groft krænkende og uden hold i virkeligheden. Han ønsker at få renset sit navn og efterlyser utvetydig opbakning fra ledelsen.

Den opbakning lader dog, som Weekendavisen skriver, vente på sig. I mellemtiden kommer andre studerende ham til undsætning. I en mail til ledelsen d. 17. september henvender en række studerende sig for at forsvare deres lærer. De fortæller, at de er ”dybt skuffede over det hypersensitive miljø på studieholdet, rasende over de forskellige former for mobning og triste over overvågningen af holdninger fra medstuderende.” ”I undervisningsforløbet har mange af os været bange for at rejse bestemte debatter eller stille spørgsmål i frygt for andre studerendes reaktioner. Hver gang et kontroversielt eller følsomt emne er kommet op på holdet, bredte der sig en stemning, hvor det føltes, som om nogen var meget optagede af at få medstuderende til at gå i en politisk ukorrekt fælde,” siger de og fortsætter: ”Vi mener, at den akademiske verden skal være et sted, hvor folk frit kan rejse forskellige spørgsmål og stræbe efter en bedre forståelse af alle perspektiver i en sag. Men i stedet er vi havnet i et giftigt miljø, og den situation kan på ingen måde bebrejdes underviseren, da det har gjort sig gældende på alle hold og tydeligvis kommer fra de nævnte medstuderende.” Lektorens opfølgningssamtale sættes til d. 4. oktober.

Anklagerne og processen har, afslutter Søren Villemoes kernedelen af sin reportage, taget hårdt på sagens hovedperson. Han er sygemeldt i en måned og har måttet opsøge psykologhjælp for at håndtere det pres, han oplever fra ledelsen. Lektoren udbeder sig en udspecificeret dagsorden for samtalen, men den kan han ikke få. Specialkonsulenten fra HR kan til gengæld oplyse ham om, at i og med, at dette foregår under de nye retningslinjer for håndtering af krænkende adfærd, er ledelsen forpligtet til at starte en undersøgelse, også selvom de ikke modtager nogen officiel klage. Nultolerancepolitik forpligter.

Ved samtalen d. 4. oktober kan lektoren så omsider ånde lettet op. Tror han. Undersøgelsen har ikke, viser det sig, kunnet underbygge anklagerne om racisme og kønsdiskrimination. Alligevel er samtalen ikke uden malurt, med Villemoes’ udtryk. For undersøgelsen har angiveligt blotlagt sider ved hans undervisning, der godt kan strammes op. Dekanen understreger dog, at han ikke skal være i tvivl om, at ledelsen står bag ham. I den endelige opsummering af sagen, som lektoren modtager ugen efter, og som i dag indgår i hans personalemappe, kan han læse, at det er ”ledelsens vurdering, at problemerne i høj grad er opstået ved mangel på sensitivitet og forståelse hos underviseren, når emnerne er stærkt følsomme, særligt mht. race, køn(skrænkelser) og eurocentrisme.” Som resultat af undersøgelsen beslutter ledelsen, at lektoren ikke skal undervise resten af semestret eller vejlede specialer i det kommende. Til gengæld skal han gennemgå et forløb, hvor han får råd og vejledning til at håndtere ”de særlige problemstillinger, som opstår med internationale studerende med særlig henblik på de alvorlige emner, som anklagerne indeholdt.”

Oprulningen af sagen i Weekendavisen om den anklagede lektor, der rummer flere (groteske) elementer end dem, der allerede er nævnt i den ovenstående gengivelse, faldt stort set sammen med et møde fire dage før jul på KU’s samfundsvidenskabelige fakultet. Foranlediget af, at to professorer og en lektor – alle tillidsrepræsentanter på Det Sundhedsvidenskabelige Fakultet – nu også havde meldt sig ind i debatten. I et stort opsat interview i Berlingske d. 27. november havde de således kritiseret reglerne, som de mente truede ytringsfriheden, retssikkerheden og den akademiske frihed på Københavns Universitet. Panelet bestod af to studerende fra Studenterrådet, dekan Kirsten Busch Nielsen, lektor og fællestillidsrepræsentant Thomas Vils Pedersen, lektor på Institut for Tværkulturelle og Regionale Studier Thomas Brudholm, med speciale i bl.a. hadforbrydelser (han var nemlig ligeledes trådt ind i debatten på den kritiske side) samt professor og tillidsrepræsentant Flemming Dela (en af de to professorer, der var blevet interviewet i Berlingske).

Mødet, som blev refereret udførligt i flere medier, og hvor rektor, Henrik Wegener, og næstformanden i Hovedsamarbejdsudvalget også var til stede, åbenbarede flere eksempler på det, lektorsagen så tydeligt havde illustreret, nemlig at de nye adfærdsregler med deres nultolerancepolitik rent faktisk rummede gevaldigt store farer for både den akademiske frihed i forskning og i undervisning. For eksempel stillede lektor Jes Søe Pedersen fra Institut for Biologi sig op og fortalte om en episode, der havde fundet sted på hans fakultet blot få dage forinden. I et referat fra et evalueringsmøde mellem studerende og undervisere havde de studerendes repræsentanter en kommentar til en af Søe Pedersens kollegers undervisning. Det blev formuleret således i mødereferatet: ”Nogle studerende synes, det er upassende at bruge eksempler i undervisningen i statistik med mænd og kvinder. Årsagen er, at de studerende, der ikke kan identificere sig som mænd eller kvinder, så kan føle sig stødt.” Derfor var det også vigtigt for Jes Søe Pedersen at diskutere retningslinjerne i rektors nærhed. Lektoren var bekymret for, hvad retningslinjerne egentlig gav hjemmel til at klage over. ”Lige nu er der åbnet for, at en følelse af krænkelse kan have stor indflydelse. Har nogen til hensigt at gøre sager ud af det, kan dette ikke forhindres med de retningslinjer, vi har nu. Så er vi på et niveau, hvor jeg ikke mener, at den diskussion hører hjemme,” sagde han.

Også andre kom med indlæg, der gav udtryk for den betænkelighed, flere såvel forskere og undervisere som studerende havde ved de nye regler og de mulige konsekvenser for forskningsfrihed og ytringsfrihed, de rummede (altså netop de rettigheder, der knytter sig til det moderne demokratiske samfunds grundlæggende civile menneskerettigheder). For ikke at tale om den fare, de rummede for retssikkerheden! Det førte til sidst til, at rektor, Wegener – der ellers i sin kommentar i Politiken til Justitia-direktøren havde bedyret, at de nye regler på ingen måde kom i konflikt med den akademiske frihed og med ytringsfriheden i undervisningen – måtte bøje sig og love, at reglerne ville blive taget op til fornyet granskning i Hovedsamarbejdsudvalget. Og eventuelt ændret, hvis der skulle vise sig behov for det.

Resultatet af den massive kritik blev, at rektoratet på Københavns Universitet i slutningen af januar gav lovning på, at reglerne ville blive revideret. Præcis hvordan, det vil ske, står i skrivende stund endnu uklart. Henrik Wegeners udtalelse i et interview i Politiken d. 2. februar om, at hele efterårets krænkelsesdebat blot var affødt af meningsdannere, politikere og de store medier, tyder ikke på, at han for alvor har forstået problematikken. Ikke desto mindre synes det, i hvert fald for en kortere stund, som om Københavns Universitet som en frihedens – ikke en totalitarismens – institution var reddet. Selvom man også godt, med den unge statskundskabsstuderende Philip Larsens modige indlæg i Uniavisen under den velvalgte overskrift ”Når tolerance bliver nultolerance”, kunne spørge, om reglerne egentlig ikke bare burde kasseres helt og holdent frem for at søges ændret, da straffelovens paragraffer jo i sig selv var tilstrækkelige til at imødegå en ikkeacceptabel adfærd – også på de videregående uddannelsesinstitutioner.

Min egen holdning vil stadig være, at de gamle regler fungerede fint, og at der ingen som helst fornuftig eller saglig grund var til at ændre dem. Og at det derudover vidner om en utrolig mangel på historisk og kulturhistorisk viden, for ikke at tale om almindelig dømmekraft – praktisk fornuft, som oplysningsfilosoffen Immanuel Kant kaldte det – når et af medlemmerne af Hovedsamarbejdsudvalget, der havde været med til at udfærdige reglerne, bagefter i et interview i Jyllands-Posten d. 19. december kunne udtale, at man slet ikke havde haft sådan noget som undervisningsfriheden ”på radaren”, da man formulerede regelsættet. Havde man haft de omtalte ting i baghovedet, ville man uden tvivl hurtigt have set, at man kunne nøjes med at tilføje den lille passus ’Gælder også studerende’ til de gamle regler. Og at det andet blot var at give efter for politisk pres. I stedet for at glide med på den, ville man have stået imod krænkelseskulturen og dens forsøg på underminering af de moderne demokratiske institutioner. Med den tidligere KU-rektor Ralf Hemmingsens ord i en artikel om de højere uddannelsers situation før og nu i festskriftet i anledning af Det Kgl. Danske Landhusholdningsselskabs 250 års jubilæum, så kan man nemlig

… i nogle tilfælde […] tale om en ’krænkelseskultur’, hvor i øvrigt relevante temaer af små grupper transformeres til vehikel for en totalitært præget dagsorden-dominans. Begrebet krænkelse bliver herved et meget bredt begreb der kan dække alt fra rene idiosynkrasier til alvorlige og uacceptable overgreb. […] Problemstillingen er meget kompleks. Der kan givetvis forekomme krænkelser og adfærd, som et universitet definitivt må tage afstand fra eller forbyde. Det kunne være racisme, seksuelle overgreb eller nådesløs latterliggørelse af enkeltpersoner eller mindretal. Og der kan forekomme tilfælde, hvor en revision af curriculum kan være relevant, fordi nye ideer og personer kalder på akademisk analyse. Der er næppe noget nyt heri. Det nye er, at mindre grupper med meget hårdnakkede krav og metoder og under massiv anvendelse af sociale medier ønsker at udskille temaer eller sikre grupper særlige rettigheder. Hvis en sådan udvikling eskalerer, er der en nærliggende risiko for, at universiteterne segregeres i siloer, hvor man mest snakker og diskuterer med andre af samme anskuelse. Dette er ikke foreneligt med ideen om universitetet som stedet, hvor ideer kan kritiseres, diskuteres og udvikles mere bredt.



Det er fornuftsord, jeg selv kan tilslutte mig.





Den danske sang er en ung blind pige


Skulle der stadig sidde nogle tilbage og være i tvivl om, hvorvidt de nye regler nu også var sådan en dårlig idé, blev begivenheden på en anden højere læreanstalt den sidste brik, der fik det identitetspolitiske dominospil til at vælte inden for det danske akademia. I det mindste for en kortere bemærkning. Lige inden årsskiftet kom det således frem i medierne, at en ung kvindelig udenlandsk forsker på CBS havde fået en undskyldning fra en mellemleder, fordi hun havde følt sig krænket over, at der til morgensamling på institutionen var blevet afsunget den gamle hæderkronede ”Den danske sang er en ung, blond pige” fra 1924 med tekst af Kai Hoffmann og melodi af Carl Nielsen.

Det fik snart sagt alle ud af starthullerne, også flere af dem, som måske tidligere havde været lidt mere nølende i debatten: Det gjaldt både Folketingets formand, Pia Kjærsgaard (som dog på intet tidspunkt har været usynlig i debatten, tværtimod!), der var ude at sige: ”Må vi snart være her”; justitsminister Søren Pape Poulsen, der var ude at sukke: ”Jeg kan ikke mere” og ”Stop det. Bare stop”; TV2-vært Peter Ingemann, bl.a. kendt fra TV2-programmet Størst, der på de sociale medier udbrød: ”HOOOOLD SÅÅÅÅ KÆFT!!!!”; samt medlem af Københavns Borgerrepræsentation Lars Aslan Rasmussen, hvis kommentar slet og ret lød, at nogle mennesker hver dag står op og ”rigtig godt kan lide at blive krænkede”, og ”de mennesker skal enten have noget hjælp eller have nogle lykkepiller ligesom alle andre, der er deprimerede.” Sågar lagde DR et link ud til en optagelse af sangen med DR’s Pigekor, hvis nogle skulle have glemt, hvordan sangen lød.

Altså stort set kritik over hele linjen. Som en KU-professor jokende formulerede det i Uniavisen d. 8. januar under overskriften ”Den danske sang er en ung, blind pige”, så kunne det ærlig talt godt virke en lille smule overfølsomt med den slags klager, da der er ”rigtig mange, som ikke er repræsenteret i denne sangs billede af en ung blond pige. Jeg selv – en mand, midaldrende, lidt for tyk og med ondt i hoften af og til – skal lede andre steder i den danske sangskat for at føle mig inkluderet. Vi skal nok mere over i Svantes viser eller På loftet sidder nissen.”

Hvorom alting er: CBS-sagen peger på de samme ting som de andre sager. Først og fremmest på, at de sociale menneskerettigheder, som vi bredt kan kalde dem, dem, der især har med gruppetænkning og magtkamptænkning og anonymiseret struktur- og lighedstænkning at gøre, ikke længere på reformistisk vis supplerer de oprindelige civile menneskerettigheder, dem, der især har med individet og dets frihed – herunder frihed til fordomsfrit og kritisk at diskutere alle emner – at gøre. De erstatter, for ikke at sige: de eliminerer ligefrem disse frihedsrettigheder. Hvilket igen får den fine balance mellem individuel frihed og social tryghed eller lighed, den balance, det frem for alt er de skandinaviske velfærdssamfunds fortjeneste at have sat i system, til at tippe. Og det er der nok mange, der glemmer i her-og-nu-kampens hede. Anderledes formuleret: Mange synes at glemme, hvad prisen er, når man, som det i stigende grad var tilfældet under MeToo-revolutionen, suspenderer den individuelle frihed i den sociale trygheds og ligheds navn. Måske fordi det først er, når man selv skal til at betale den, at den for alvor mærkes.

Men CBS-sagen peger faktisk også på noget mere. Nemlig at vi åbenbart er blevet utrolig dårlige til at håndtere subtile meddelelser såsom dobbeltsprog. Igen: sandsynligvis fordi vi lever i ikke bare en tendentielt postdemokratisk, men også i en tendentielt postlitterær kultur baseret på de sociale mediers flade ’snakkeskrift’, som man kan kalde det. Hvilket gør os menneskeligt fattigere og mere indskrænkede – ja, i sidste ende måske endda mere uegnede til at være borgere i et demokratisk samfund. Fordi, som vi ved fra filosoffen Ludwig Wittgenstein, vores sprogs grænser er vores verdens grænser. Eller – som Martin Heidegger formulerede det – sproget er ”værens hus”.

Den manglende evne til at kunne afkode dobbeltsprog – og komplekse ytringer i det hele taget – kendetegner ikke kun CBS-sagen. Ved nærmere eftersyn kendetegner den også til dels KU-sagen med den anklagede lektor. For hvad er det egentlig, der går galt i den centrale situation, som han ryger ’i fedtefadet’ på? Det er jo bl.a., at nogle af de studerende overhovedet ikke fanger ironien i hans bemærkning om, at de voldtagne kvinder er ligeglade med, hvem der voldtager dem.

Konklusion: Bliver vores forståelse af sprog mere firkantet og endimensional, gør vi det også selv.





SAMMENBRUDDET I

DET SVENSKE AKADEMI

Sagen om Det Svenske Akademi blev den foreløbig mest spektakulære MeToo-sag på vore breddegrader og den, der gav mest genlyd ude i verden. Blandt andet fordi den førte til, at Nobelprisen i litteratur ikke blev uddelt sidste år. For første gang siden 1943.

Den startede med en artikel i Dagens Nyheter d. 21. november 2017, som fortalte om de overgreb og den seksuelle chikane og ”uønskede intimitet”, der angiveligt gennem årene skulle være begået af en mand benævnt ”Kulturprofilen” mod i alt 18 kvinder. Snart rullede tingene med ildens hast med splid, afhop, beskyldninger og intense magtkampe. Og inden der var gået et år, var ikke alene Akademiet, men også det svenske samfund som sådan nærmest forandret til uigenkendelighed.

Der var nu ikke særlig meget omvæltning over det i første omgang. Alt åndede tilsyneladende fred og fordragelighed mellem det traditionsrige akademis medlemmer. Man viste fælles fodslag i forhold til, hvordan krisen skulle tackles. Udadtil såvel som indadtil. Selv da Akademiets ständige sekreterare (svarende til formand) Sara Danius, som åndens og smagens øvrige vogtere nyligt havde indsat som frontfigur, egenhændigt – og uden at informere sine akademifæller (jævnfør fx Aftonbladet d. 11. april 2018) – tog initiativ til en advokatundersøgelse, der skulle blotlægge problemets eventuelle omfang, var der fælles fodslag og opbakning til hende.





Branden bryder ud


I foråret eksploderede det imidlertid. Uenighed omkring en afstemning førte til, at en mindre gruppe – herunder den ständige sekreterare – midlertidigt trådte ud af Akademiet. I den efterfølgende gengivelse er sagsforløbet i de fleste medier kommet til at se noget underligt ud. Fordi eksplosionen ved første øjekast blev foranlediget af den tidligere ständige sekreterare Horace Engdahl, som d. 10. april publicerede en kort kommentar i avisen Expressen, hvor han bl.a. skrev, at:

Det er ejendommeligt, hvordan bolværket er brudt sammen hos én eller flere, som sidder inde med kvalificeret information. Der kommer ting frem, som kun kan berettes af medlemmer, der har læst advokatudredningen – eller til og med sidder med et eksemplar af den. Efter min opfattelse er dette udtryk for en desperat magtkamp, hvor den ständige sekreteraren mobiliserer sit mandskab med henblik på at klamre sig til sin position. Det er svært at vide, hvad man skal stille op i en sådan situation. Jeg forfærdes over råheden i den strid, der er opstået.



Sætningen, som artiklen frem for alt er blevet husket for, ud over den, hvor han kalder afhoppergruppen for dårlige tabere, er ikke desto mindre den, hvor Engdahl udråber Danius til den ringeste sekretær siden Akademiets stiftelse. (”Sara Danius är den av alla sekreterare sedan 1786 som har lyckats sämst med sin uppgift”). Også i det, man indtil videre må regne for den finale, institutionelle statusrapport om Akademikrisen, interviewet i Svenska Dagbladet d. 24. marts 2019 med Anders Olsson, der blev indsat som konstitueret sekretær efter Danius’ afhop, figurerer Engdahls kommentar som om ikke den eneste, så i hvert fald en af de udløsende faktorer, der får krisen til at eskalere. Med hentydning til både Danius og Engdahl, som om de nærmest var to alen ud af ét stykke, siger Olsson, at: ”Det har været skadeligt for Akademiet, at man har ladet det eget jeg spille en så enorm rolle.”

Historien har dog måske også en anden side, som trænger til at blive fortalt. Det vil i hvert fald være påstanden i den efterfølgende bid-for-bid-rekonstruktion af forløbet. For hvorfor egentlig, kan man spørge, denne kovending fra Engdahls side? Som eftertiden overvejende har valgt at se som ikke alene alt for voldsom, men også i en eller anden forstand som hovedårsagen til, at tingene endte med at løbe fuldkommen af sporet. Engdahl havde jo, som bl.a. Danius selv har været ude og understrege gentagne gange, i efteråret været med til at give fuld opbakning til den advokatundersøgelse, hun havde iværksat – og i det hele taget til den pressehåndtering, de var blevet enige om i Akademiet. Hvorfor da fare så hårdt frem?

Svaret er for så vidt ikke særlig indviklet, hvis man et øjeblik ser det fra det andet perspektiv, som altså her skal anlægges. Det er faktisk, som juristen Jesús Alcalá også senere påviste i en artikel i Kristianstadsbladet d. 4. september – i øvrigt en af de grundigste gennemgange af sagens akter (der i ét og alt bakkes op af Katarina Frostenson i den bog, hun udgav om forløbet i maj 2019) – temmelig enkelt. Sagen er nemlig, at Danius ved flere efterfølgende lejligheder groft havde svigtet de andre medlemmers tillid – og i det hele taget opført sig uhørt i formandsrollen. For eksempel gik hun, ifølge Alcalá, efter krisemødet i efteråret direkte ud og sagde noget andet til pressen end det, hun havde fået mandat til, nemlig, at kulturprofilen tillige havde antastet akademimedlemmer, deres døtre og en hustru samt personale ansat ved Akademiet. Det, der tydeligvis for alvor fik Endahls bæger til at flyde over, var efterspillet til den afstemning, de da netop havde haft, om, hvorvidt digteren Katarina Frostenson, som er gift med Kulturprofilen, hvis rette navn – hvilket offentligheden senere lærte – er Jean-Claude Arnault, skulle smides ud af Akademiet pga. beskyldninger om korruption og læk af Nobelprisafgørelsen. Danius stemte, sammen med en gruppe, der kaldte sig ’Fremtidsgruppen’, igen ifølge Alcalá, ja. Engdahl og en majoritet blandt medlemmerne (herunder Anders Olsson) stemte nej. Ud over de andre illoyale handlinger, såsom i efteråret at have sagt noget andet til journalisterne foran Börsbygningen på Stortorget end det, man var blevet enige om inde på krisemødet, meddelte Sara Danius nu offentligheden, at hun sammen med to andre akademimedlemmer, der ligeledes havde stemt for udsmidning af fru Frostenson (som hun hedder i akademijargon), midlertidig trådte tilbage fra sit arbejde i institutionen i protest mod at have tabt afstemningen. Endvidere stod det mere og mere klart, at nogen – med al sandsynlighed Danius selv, kan man gætte på (jævnfør Horace Engdahls ord i Expressen om, at der ”kommer ting frem, som kun kan berettes af medlemmer, der har læst advokatudredningen”) – havde lækket advokatrapporten til Dagens Nyheter. Det var med andre ord dét, Horace Engdahl reagerede på. Det skader Akademiet langt mere, som han sagde, end at navnet på en Nobelpristager måske bliver offentligt kendt et par dage før tid.

Engdahls udbrud kom altså ikke ud af den blå luft. Ej heller var det motiveret af en trang til at smide benzin på bålet eller ’være på’. Det forårsagedes af en ekstrem, force majeure-agtig situation og af en dyb bekymring over, at noget tilsyneladende var helt galt fat. For det første kravet om at smide et akademimedlem ud på det foreliggende grundlag (for man skal jo huske, at Engdahl ikke gik til modværge for sin egen skyld, men for en andens). For det andet den uhørte reaktion fra fru Danius og mindretallets side på den demokratiske afstemning, de havde haft. Så to alen ud af et stykke? Nej, det kan man vist næppe tale om. Jeg vil endda gå så vidt som til at sige, at havde man fulgt Engdahls linje fra starten, havde man muligvis ikke i dag i Sverige stået der, hvor man gør nu. Et sted, hvor selv MeToo-sympatisører som Gunilla Brodrej må afslutte et avisindlæg om uroen og kaosset på nok en stor svensk kulturinstitution, nemlig Dramaten, med ordene: ”sandheden er, at det skræmmer mig” (Expressen d. 26. marts 2019).

Men det er at foregribe begivenhedernes gang. For først skulle et forløb gennemspilles, der forbereder den situation, vi ser i Sverige netop nu. Hvor retssikkerheden og de civilisatoriske principper er i frit fald.





Optrapning af kaos


I løbet af foråret og sommeren 2018 nærmer det sig kritiske tilstande. Ved 1. maj-demonstrationerne i Stockholm marcherede nogle demonstranter ligefrem rundt med bannere, hvorpå der stod, at Horace Engdahl skulle VÆK. Senere blev der sågar dannet en hel facebookgruppe under navnet ”Sparka Horace Engdahl från Svenska Akademien”, hvis eneste agenda – som navnet siger – var at få fjernet Horace Engdahl fra Akademiet.

Allerede inden da havde hysteriet – eller massepsykosen, som man også kan kalde det – nået en slags foreløbigt kulminationspunkt. Det skete om eftermiddagen d. 19. april i forbindelse med et af de faste torsdagsmøder i Akademiet, hvor et par tusinde mennesker stimlede sammen på Stortorget i Stockholm, mange iført knytblus (på dansk kaldet ’sløjfebluse’), som skulle signalere solidaritet med den afgående formand, Sara Danius, der havde (og har) netop dette klædningsstykke som sit foretrukne. Aviserne og fjernsynskanalerne verden over nærmest bugnede med reportager om begivenhederne, der for et tempereret moderne-demokratisk blik virkede decideret vanvidsagtige. For ikke at sige kaotiske, ude af kontrol.

Det får man også fornemmelsen af, når man ser SVT-dokumentaren om Det Svenske Akademi, Det slutna sällskapet (på dansk ’Sexskandale i Nobelakademiet’), som blev vist hen mod jul. Her krydsklippes der systematisk mellem de to sider, traditionalistsiden og fornyelsessiden, som vi indtil videre kan kalde dem, gennem henholdsvis fællesskabs-/gruppebilleder og billeder af enkeltpersoner, der sætter ord på, hvordan de oplever det fra hver deres position i arenaen. Dokumentaren er dog langtfra neutral og objektiv i sit perspektiv, sådan som man umiddelbart kunne forledes til at tro ud fra den tilsyneladende symmetriske opstilling af fronterne. Den er i dén grad, som stort set alle svenske kommentatorer, men mærkeligvis ingen danske, bemærkede, biased. Klippene med traditionalistsiden – som jeg altså indtil videre kalder den, selvom jeg i det efterfølgende skal argumentere for, at det for en skarpere, eller snarere helt anden, betragtning er et misvisende udtryk – viser bl.a. momenter fra den såkaldte ’Högtidssammankomst’, der bliver afholdt hvert år i Börssalen i tilknytning til bygningen, hvor Det Svenske Akademi har sit daglige tilhørssted, og hvor de 18 medlemmer mødes ugentligt til drøftelser af, hvem der skal have de ca. 50 priser, det årligt uddeler; ud over hvem der skal have Nobelprisen i litteratur.

Sammenkomsten bliver – forskriftsmæssigt – holdt få dage inden jul, dvs. efter at den store Nobelbanket på Stockholms Rådhus har fundet sted. Jeg har selv været med – som repræsentant for Det Danske Akademi – så jeg kan bekræfte, at hele seancen foregår efter århundredgamle mønstre og ritualer, der ikke har ændret sig en tøddel siden Gustav III stiftede Akademiet. Således også traditionen for, at kongefamilien – som det eneste tidspunkt på året overhovedet – ikke ankommer som de sidste, men allerede befinder sig i deres loge i salen, når døren åbnes og medlemmerne af Akademiet træder ind, alle iklædt fuld galla ligesom resten af selskabet i salen (for at illustrere oplysningens credo om, at ånd går forud for adel).

For en overfladisk betragtning kan det godt se temmelig oldnordisk og stivstikkeragtigt, nærmest komisk gammeldags ud. Helt modsat det, der er blevet kaldt fornyelsessiden – eller Fremtidsgruppen – som filmen også viser billeder af. De er alle udendørsbilleder og skal signalere, at her er det ’folket’ (måske rettere sagt: den kvindelige og radikalfeministiske del af folket), der gør oprør mod den ’elite’ på de bonede gulve, som alt for længe har siddet på flæsket. Som talsmand for traditionalistsiden har Christian Catomeris, manden bag dokumentaren, valgt Horace Engdahl. Denne er interviewet i en hotelfoyer i det centrale Stockholm, et sted, som ofte anvendes til sådanne formål. Baggrunden, såvel som hans fremtoning, er med andre ord neutral. Det kan man dog ikke sige om lydsiden af dokumentaren. Her er der (igen: jeg vender tilbage til det) tale om en så bizar klipning, at som sagt ikke en eneste svensk kommentator undgik at bide mærke i det. Som én skrev, blev der klippet, hver gang Engdahl netop var i færd med at udfolde et interessant synspunkt eller en refleksion, så der tilbage kun stod nogle løsrevne stumper og brudstykker. ”Forbløffende uærlig”, kaldte samme kommentator ligefrem udsendelsen i Aftonbladet. Også andetsteds, i Expressen, talte man om, at begrebet ’dokumentar’ her blev sat på en hård prøve.

Som talsmand – eller talskvinde – for den anden side havde man valgt forfatteren, debattøren og aktivisten Katarina Wennstam, der også blev nævnt i forordet til nærværende bog. Tydeligvis er grunden, at man ikke kunne få Sara Danius til at stille op (hvad der jo klart ville have været det største scoop), så Wennstam må påtage sig rollen som stedfortræder eller sekundant for hende. Sådan som hun også gjorde det under optrapningen af konflikten i foråret og sommeren. Og det gør hun tydeligvis gerne. Bemærkelsesværdigt er her, at det ikke så meget er ord og fornuftsargumenter, der præger talskvindens fremtoning. Den er i stedet lagt an på kropslig iscenesættelse og performance. Filmet med et interagerende, nysgerrigt-undersøgende kamera. Således ser vi hende, mens hun er ved at gøre sig klar til at tage hen på Stortorget foran Börshuset d. 19. april for at lede en demonstration til fordel for Danius. Der klippes livligt mellem scener, hvor Wennstam er i gang med at sminke sig – langt fremme i billedet ser vi hendes hænder med de to cm lange røde negle arbejde målrettet med kohlstiften – og scener, hvor hun træder frem som en anden revolutionsdronning foran den ophidsede og blodtørstige skare foran Börsbygningen og får forsamlingen til at råbe ”Nej! NEEEJ!” som svar på spørgsmålet, om de to sekretærer, der angiveligt har ”holdt hånden over kulturprofilen”, skal have lov til at blive siddende i Akademiet. Især Horace Engdahl skal, kan vi forstå, ud af klappen. (Han er i øvrigt i de individuelle scener filmet med et helt stationært, livløst, distanceret-ligeglad kamera.)

Midt mellem disse to kompositionselementer findes et tredje, som er højst påfaldende, og højst interessant. Nemlig Horace Engdahls ekskone, den radikale feminist Ebba Witt-Brattström, der på et tidspunkt – i Dagens industri d. 6. juni 2015 – ytrede, at hvis hun havde haft døtre, ville hun sandsynligvis være blevet terrorist. Hun er interviewet hjemme i sin lejlighed, hvorfra hun giver sit besyv med, mens hun fra tid til anden tænder for noget operamusik på transistorradioen. Hvad Ebba Witt-Brattström laver der – mellem den ene og den anden side; den ene og den anden front – må for den udenforstående fremstå som lidt af en gåde. For svenskerne giver det tilsyneladende ikke længere anledning til den store forundring. Her har man efterhånden vænnet sig til, at Ebba Witt-Brattström, skønt hun er erklæret fortørnet ekskone til Horace Engdahl (jævnfør både de avisartikler og interviews, hun har medvirket i om deres ægteskab og skilsmisse, og den bog, hun udgav i 2016, som bygger på samme emne – parallelt med, i øvrigt, at Engdahl udgav en bog om bl.a. forholdet mellem mænd og kvinder), gang på gang optræder som sandhedsvidne, når forhold vedrørende Akademiet står til diskussion. Noget som også visse medier, bl.a. Aftonbladet, har anført som et problem, men som ingen alligevel har gjort noget ved.

Da jeg selv så dokumentaren på svensk tv (i mellemtiden har den også været vist på DR), følte jeg mig fuldt ud bekræftet i den analyse, jeg havde lavet, lige efter at striden var brudt ud i april. Der var vitterlig tale om en radikalfeministisk, venstrepopulistisk revolution i MeToos navn – eller i hvert fald et forsøg på det. Det var hverken nogen overdrivelse eller nogen overspændt konspirationsteori. Det var ganske enkelt et faktum. Sådan var det. Omvendt var det mere tvivlsomt, om ’traditionssiden’ nu også var så traditionalistisk endda.





Et narrativ tager form


Efterfølgende går det forrygende stærkt. Der er næppe en uge – for ikke at sige en dag – hvor de svenske medier ikke har nogle nye ’lunser kød’ til den sulte befolkning om Akademisituationen. Horace Engdahl opnår som sagt ligefrem at blive gjort til skydeskive under den årlige 1. maj-demonstration og få sin person gjort til mærkesag for en hel facebookgruppe. Og de danske medier følger godt trop. Både Politiken, Berlingske, Kristeligt Dagblad og andre aviser har mere eller mindre en fast mand på Akademihistorien.

Det var også her, jeg selv begyndte at skrive om balladen. Og det er netop revolutionsvinklen – eller magtkamp-vinklen, med Engdahls ord – jeg griber fat i. I en større kommentar publiceret i Weekendavisen dagen efter demonstrationen på Stortorget i Stockholm skriver jeg under overskriften ”Striden om Det Svenske Akademi”, at kampen ikke kun må ses som en storslået omgang kendisunderholdning for blaserte sjæle. Den er også et, endda ret uhyggeligt, eksempel på det voldsomme skred, der foregår i de vestlige – ikke mindst de skandinaviske – demokratier i nutiden; for: ”Striden handler,” som jeg skrev, ”dybest set om, hvorvidt de moderne, borgerligt-demokratiske institutioner og retsprincipper fortsat skal gælde. Eller om der skal en helt anden slags samfundsforståelse på bordet, hvor moderne retsprincipper såvel som moderne, demokratiske spilleregler er sat ud af kraft.”

Det er dét, fortsætter jeg, der er konfliktens kerne i denne sag; og derfor bør man også tage balladen dybt alvorligt. Den drejer sig nemlig om, hvorvidt Det Svenske Akademi skal hoppe på tidens grasserende populismebølge eller ej. Det nye er her, at populismen nu også har fået et venstreorienteret ansigt, hvis program er identitetspolitik og feminisme med totalitaristiske undertoner. Og det er denne venstreorienterede populisme, Sara Danius efterhånden er blevet en slags selvbestaltet leder for og symbol på. Som det er kendetegnende for enhver populisme, forsøger også denne nye venstreorienterede populisme at tegne et forvrænget billede af virkeligheden, hvor spørgsmålet om sandt og falsk, ret og vrang, tilsidesættes. Fordi den rå magtkamp er trådt i stedet. Og så er der ikke plads til at tage den slags smålige hensyn; så – vé den kvinde – eller mand – der ikke makker ret i den nye samfundsorden!

Hovedtendensen i pressens dækning af Akademiballaden går dog den modsatte vej. Som en rød tråd løber således et nærmest indædt had mod Horace Engdahl, der i offentlighedens øjne – eller i hvert fald store dele af den – er kommet til at symbolisere alt det ’onde’, det ’gamle’, det ’stivstikkeragtige’, det ’lukkede’ og det ’patriarkalske’. Kort sagt: alt det støvede, kedelige, umoderne, man vil af med.

I et indlæg i Expressen skrev jeg derfor, i retfærdighedens navn, at jeg personligt havde kendt Horace Engdahl i 25 år, og at jeg havde svært ved at genkende det billede, der blev tegnet af ham i offentligheden. For ikke at sige: godtage den måde, han blev behandlet på i den selvsamme offentlighed. Anledningen var således et fotografi taget af en af avisens faste medarbejdere, Jens Liljestrand, i det rige og magtfulde Bonnierdynastis repræsentationsvilla Nedre Manilla på Djurgården i Stockholm. Billedet gav det indtryk, at forlagsfamilien havde valgt at tage portrættet af Horace Engdahl ned fra dets sædvanlige plads på væggen mellem andre store svenske forfatterkoryfæer og placere det i en ydmyg krog ved elevatoren ned til toiletterne. ”Bilden och sanningen” (’Billedet og sandheden’), hed mit indlæg, meget apropos. At denne titel, som Jens Liljestrand – der også havde oversat indlægget til svensk – selv havde fundet på, samtidig rummede en ekstrabetydning, vidste jeg ikke dengang, det blev publiceret. Men det har siden vist sig, at portræthistorien simpelthen var et falsum fra avisens og fra Liljestrands side.

Der var nu nærmest opstået en folkestorm, som krævede Engdahls afgang fra Akademiet – for ikke at sige: hans hoved på et fad. Ikke at han havde forbrudt sig mod nogen som helst love eller regler – det var der i hvert fald ingen, der havde påvist. Men stemningen var nu engang bare imod ham. På den sædvanlige, temmelig uhyggelige irrationelle måde, der er blevet kutyme under MeToo. Vi synes ikke lige om nogen. Den og den er klam. Gammeldags. Stivstikkeragtig. Har sikkert begået et eller andet fælt mod kvinder i tidernes morgen. Og følgelig skal vedkommende UD.

Det ville derfor blive en prøvesten for Sverige som åbent moderne, demokratisk samfund, hvordan man reagerede på denne mand, der nægtede at gå på kompromis, nægtede at tage den mest bekvemme udvej.





Retssikkerheden trues


Indlæggene til fordel for Horace Engdahl var selvfølgelig i første omgang en retfærdighedshandling i forhold til en gammel og højt værdsat ven, som pludselig blev udsat for monstrøse overfald. Ganske vist ’kun’ med ord. Men terror kan have mange former. Og psykisk terror er bestemt ikke en af de mildeste. Jeg genkendte ham ganske simpelt overhovedet ikke i de indtil fanatisk hadefuldhed grænsende portrætter, der gang på gang blev tegnet af ham. Og mente, at offentligheden havde krav på at høre en anden version fra én, der havde kendt ham i en menneskealder.

Mere og mere var det imidlertid Horace Engdahl som symbol, det blev mig magtpåliggende at forsvare. Uafhængigt af vores venskab. I min optik symboliserede – og symboliserer – han således de ting, jeg selv anser for at være nogle af de allervigtigste og mest afgørende. Først og fremmest symboliserer han de frihedsrettigheder, den ”personlighedens individualitet og fremhævelsen af dens særegenhed”, som Erich Fromm kaldte det, der er indskrevet i de første, såkaldt ’civile’ menneskerettigheder. Det vil sige alt det, som en svensk læser af mine indlæg bekymret iagttog var kommet under pres i dagens Sverige. ”Jeg vil takke for dine indlæg om krisen i Det Svenska Akademien,” skrev hun. ”Sverige er desværre ude på en glidebane, kald det dekadencen inden for den kulturelle sfære. En rædsel og fejhed har indsneget sig på alle niveauer i et gennempolitiseret klima. En selvskadeadfærd, hvor man slår på dem, der ligger ned, og skader og er voldsom mod det bedste. Jeg er fortvivlet og tænker på det hver dag. Lad ikke dette ske i Danmark.”

Noget tilsvarende blev tilfældet med Jean-Claude Arnault. Den person, man så gerne ville have afindividualiseret, anonymiseret og – ja – gjort til et dyr. Et handyr. Et tøjlesløst, klamt, kvindeundertrykkende, kvindebegramsende og kvindevoldtagende handyr. En kulturprofil. En kulturmand. Også han, som jeg ikke kender og aldrig har kendt personligt, blev efterhånden til et symbol for mig (uden dog på nogen som helst måde at kunne sammenlignes med Horace Engdahl, hverken i den ene eller den anden henseende).

Dette var grunden til, at jeg kort før jul skrev nok en kommentar i Expressen, ”Blind rättvisa” (’Blind retfærdighed’), lød titlen, hvor jeg – imod folk som Katarina Wennstam, Martina Montelius og andre – forsvarede debattører som Åsa Linderborg og Horace Engdahl og deres ret til at sætte spørgsmålstegn ved den anden Arnault-dom på to et halvt års fængsel; den dom, Wennstam mente, ”ryster vores verdensbillede”. Her tog jeg til efterretning, at Åsa Linderborg havde udtalt, at dommen ikke lignede nogen anden. Ikke kun pga. den enorme medieopmærksomhed, der fulgte i kølvandet på den. Kombineret med at domstolsforhandlingerne skete bag lukkede døre, som der er præcedens for i voldtægtssager, hvorved pressen ikke kunne agere offentlighedens øjne og ører og vurdere validiteten af det, der foregik. Men også fordi der var så mange løse tråde og blinde vinkler i den. ”Først giver sagsøgeren et (anonymt) interview til Dagens Nyheters Matilda Gustavsson, hvor hun anklager Arnault for voldtægt,” skriver Linderborg d. 3. december i Aftonbladet, som hun er kulturchef på. ”Efter den positive respons på artiklen foretager kvinden en politianmeldelse. (Det tjener virkelig til hendes ære, at hun vil få anklagen prøvet.) Tre måneder efter artiklen, som da er ’talk of the town’, forhøres vidnerne. Samtlige vidner kender sagsøgeren.” Og Linderborg fortsætter:

Da jeg læste forundersøgelsen i sommer, troede jeg, at Arnault muligvis ville blive fældet for den anden tiltale, men ikke for den første, men tværtimod. Nu er han fældet for begge. Og noget er åbenbart sket, selvom beviserne er mere tricky [knepigare] end både byretten [tingsrätten] og landsretten [hovrätten] mener. […] Tilfældet rummer to historier. Den ene er juridisk. Den anden mellemmenneskelig. Sagsøgeren træffer Arnault flere gange efter den første voldtægt, de spiser middag sammen, hun følger med ham hjem. Hun besøger ham i Paris med datteren, hvor det viser sig, at han har en kvinde. Det kan med andre ord heller ikke være så nemt for ham at forstå hende. Efter et mislykket forsøg på fra hans side at komme i seng med hende beskriver hun ham som himmelfalden [handfallen]. Det er det, der gør tilfældet så provokerende, men også så dybt fascinerende. Det giver helt enkelt en forståelse for den ambivalens, som gør, at så mange relationer forbliver uforløste. Det er det her, hele verdenslitteraturen handler om.



Ligesom jeg gav Linderborg medhold i, at der var noget lorent ved det hele – og samtidig noget dybt menneskeligt ved det hele! – gav jeg også Horace Engdahl ret i, at man kunne blive nok så foruroliget ved tanken om, at en mand nu kunne dømmes i Sverige uden substantielle beviser, alene baseret på kvindens påstand om voldtægt og tredjepartsvidneerklæringer fra personer, som kvinden havde fortalt denne påstand til. Som han bl.a. havde været ude at sige i et større mailinterview i Times Literary Supplement.

Linderborgs avis blev i foråret 2019 af det svenske pressenævn på den skarpest tænkelige måde fældet for dens journalistiske metoder i sagen om teaterlederen Benny Fredriksson, der endte med at tage sit eget liv. Det ændrer dog ikke ved min grundlæggende sympati for og tilslutning til mange af de indlæg, Linderborg har skrevet både før og efter heksejagten mod Benny Fredriksson. Herunder de indlæg, hun har skrevet om Arnault-sagen.

Efter at min artikel om Arnault blev publiceret, er jeg endog kun blevet yderligere bestyrket i, at det bestemt er både meningsfuldt og på sin plads at diskutere dommen. Således skrev en kvindelig journalist, Ingrid Carlqvist, en privat mail til mig, hvori hun linkede til en artikel, som hun selv havde forfattet på sin og en journalistkollegas fælles blog (https://www.ingridochmaria.se/2018/12/04/opinion-jean-claude-arnault-ar-en-ny-billy-butt/). Sagen lignede, som det fremgik her, i mangt og meget sagen om musikproducenten Billy Butt i 1990’erne, der blev kaldt for ”Underholdningsprofilen” i medierne. Blandt andet havde Ingrid Carlqvist hæftet sig ved følgende i landsrettens behandling af Arnault-sagen:

For det første: Selvom Højesteret i princippet havde bandlyst domme, som valgte, hvem af parterne der var mest troværdig, så stødte man uafladeligt på sådanne troværdighedsargumenter fra såvel byrettens som landsrettens side. Og for det andet: Det, Arnault og hans forsvarsadvokat koncentrerede sig om, var ting, der faktuelt kunne modbevise kvindens historie, eksempelvis at hun påstod, at hun var tvunget til at tilbringe hele natten hos ham, eftersom tunnelbanen var holdt op med at køre, og hun ikke havde råd til en taxi. I landsretten fremdrog Arnaults advokat derfor skriftligt bevis på, at tunnelbanen faktisk kørte hele natten mellem d. 2. og d. 3. december, hvor den ene af de påståede voldtægter skulle have fundet sted. Dette imponerer dog ikke landsretten, som mener, at det ikke rokker en tøddel ved kvindens troværdighed. Kvinden har, lyder deres sammenfatning, sagt at tunnelbanen holdt op med at gå, og det har hun sagt hele tiden, så derfor er det troværdigt. Også selvom Stockholms Lokaltrafik bekræfter, at toget gik hele natten.

Hvad er dette for en slags retfærdighed? spørger Ingrid Carlqvist. Med god grund, mener jeg. Jeg tvivler ikke et sekund på, slutter hun, at både Billy Butt og Jean-Claude Arnault udnyttede deres magt og berømthed til at komme i seng med unge, smukke kvinder. Lige så lidt tvivler hun dog på, at mange kvinder selv opsøgte dem og tilbød sex for at få fordele, som disse mægtige mænd kunne give dem (netop en af de pointer, der også er kommet frem i Weinstein-sagen). ”Det store problem,” slutter Carlqvist, ”synes at være, at domstolens medlemmer finder, det er ubehageligt at høre om seksuelle eventyr, og derfor vælger den enklest mulige udvej – kvinder er ofre, og mænd er forbrydere.”

Grundpointen i mit eget indlæg var selvfølgelig ikke at gisne om, hvorvidt Jean-Claude Arnault var skyldig eller ej – et spørgsmål, Katarina Frostensons førnævnte bog med titlen K – berättelsen (’K – fortællingen’) giver fornyet aktualitet; ligesom den giver Alcalá og andres skepsis over for Danius’ advokatundersøgelse fornyet aktualitet. Mit formål med at skrive indlægget var derimod ene og alene at gøre opmærksom på, at man altså i et moderne, demokratisk samfund bliver nødt til at kunne stille den slags kritiske spørgsmål. For mig – og andre, der bekender sig til oplysningstiden og dens individualistiske naturretslige principper og værdigrundlag – er man nu engang uskyldig, indtil det modsatte er bevist. Og spørgsmålet er, om det er bevist, i lovens strengeste forstand (dvs. i overensstemmelse med formålserklæringerne i de civile menneskerettigheder), at den konkrete anklagede, personen Arnault, har gjort sig skyldig i de to konkrete forbrydelser mod den konkrete (anonyme) anklager, han er blevet beskyldt for. – Jævnfør også Thomas Bredsdorffs fornuftige Politiken-kommentar ”Signatur”, der omhandlede den skandale, der var i gang i nabolandet. Nemlig i pressen, når den systematisk ikke kaldte Arnault ved hans personnavn, men dækkede sig ind under det let gennemskuelige ’Kulturprofilen’.

Med Åsa Linderborgs ord i en opfølgende artikel fra d. 19. december: ”Det er sandt, at man kan finde et antal tvivlsomme voldtægtsdomme gennem årene, men at kalde det for praksis forpligter. Og lige så sandt er det, at korrekte domme har ledt frem til en følelsesmæssigt oppisket mediestorm. Det er derfor Højesteret [Högsta domstolen] i 2009 slog fast, at beviskravet ikke må sættes lavere i voldtægtssager end ved andre kriminelle handlinger. Det burde være fuldkommen indlysende, men loven er bevægelig materie, og dem, der dømmer, er ikke mere end mennesker. Det er jo derfor Højesteret findes.” Videre skriver hun (der selv har fungeret som lægdommer):

MeToo-revolutionen er ved at forvride dette her [håller på att knåda om det här]. En slags postkolonialt perspektiv siger, at en kvinde altid har ret til sin fortælling; hvis hun føler sig voldtaget, er hun det. Det er denne synsmåde, som ligger bag påstanden om, at der ikke findes nogen retssikkerhed for voldtagne kvinder, hvilket er en ret farlig påstand i en tid, hvor tilliden generelt eroderer. Ved en domstol kræves der gudskelov stadigvæk dokumentation; tilfældet Arnault er jo et eksempel på det. Men stærke røster vil have en anden orden. Dette kan vi kun diskutere ved at tale om enkelttilfælde, hvor pinefuldt det end er for alle indblandede. Hvordan ville det se ud, hvis vi ikke havde ’hobbyjurister’, som ser politiarbejdet og domstolene efter i sømmene? Fra Dreyfus og frem til gruppevanviddet i tilfældet Thomas Quick og alt det andet. Vi skal være glade for, at journalister, intellektuelle og almindelige medborgere ikke stiller sig ligegyldige over for statens repressive dele. Netop når det gælder en så alment foragtet person som Jean-Claude Arnault, findes der grund til at studere dommen nøje; at det er svært og følsomt, er ingen grund til at afstå. Problemet er næppe, at ikkejurister diskuterer sagen åbent; men at juristerne ikke siger et ord.



Spørgsmålet er derfor ikke, om man kan lide en person som Arnaults livsstil eller ej; men om den holder sig inden for lovens rammer i streng formel forstand. Med andre ord: Man skal passe på med at lægge andre ting til grund for vurdering af voldtægtsager end neutral, upartisk, benhård bevisførelse. Ligesom man skal passe på med at opstille regler for lovbrud, som er alt for løse og uklart definerede. For så skrider grundlaget; det grundlag, som de civile menneskerettigheder mejsler så enkelt og klart ud, at det ikke er til at tage fejl af. Med andre ord: Det bliver alt for let at fælde tvivlsomme domme.

I Sverige savnes der fortsat en grundig journalistisk kulegravning af de forskellige konsekvenser af MeToo-bevægelsen, herunder både balladen om Det Svenske Akademi og rettergangen mod Arnault. For ikke at tale om, at man mangler en kritisk diskussion af hele MeToo-fænomenet. Er vold og seksuelle overgreb en alvorlig ting, er justitsmord det jo nemlig så sandelig også, skal man huske på. Og realiteten er, at Sverige i øjeblikket nærmest flyder over med mænd – og en enkelt kvinde – der er dømt uden at være dømt. Fordi moral og jura konsekvent blandes sammen.

Allerede i 2017 kunne fagbladet Journalisten berette om, at Dagens Nyheter (atter Dagens Nyheter!) ’mens dette skrives’ rapporterer om, at flere personer vidner om krænkelser og en kvindefjendtlig kultur på en af MTG’s redaktioner, en af Sveriges største medievirksomheder. Nogle timer efter nyheden om MTG forlød det, at 456 svenske skuespillerinder nu publicerede et fælles opråb, ’#tystnadtagning’, i morgenavisen Svenska Dagbladet. Kunstnerne vidnede om overgreb inden for film- og teaterbranchen. Dét svenske eksempel, som dog vakte størst opmærksomhed inden for mediebranchen på dette tidspunkt, var sagen om en studievært på TV4, der igennem mange sæsoner havde stået for et bygge- og indretningsprogram. Anklageren indledte en forundersøgelse mod studieværten om en mulig voldtægt tilbage i 2008. Tv-kanalen afsluttede med det samme samarbejdet med vedkommende. Ikke desto mindre ophævede flere virksomheder deres sponsoraftaler med TV4, fordi de ikke ville forbindes med sexskandaler.

Siden gik det kun alt for stærkt. Da Journalisten fulgte op på historien i 2018, var der kommet endnu flere sager til. Mange flere endda. Og hvordan, spørger bladet, er det da gået i Sverige med de sager, medierne har rejst, med store konsekvenser for de anklagede? Svaret lød:

• En populær kvindelig studievært fra Sveriges Radios kanaler kan ikke længere høres i æteren. Men public service-stationen vil ikke bekræfte, at hun er taget af programmerne.

• En intern undersøgelse mod en chef på MTG medførte ingen sanktioner. Der er ikke rejst politisag.

• En mandlig studievært, der har været på SVT siden 2012, er vendt tilbage til public service-stationen, efter at en intern undersøgelse mod ham er stoppet. Politiet lagde forundersøgelsen af sagen ned.

• En undersøgelse mod en mandlig chef på SVT er blevet stoppet af anklageren. Den omtalte forlod sit job i foråret 2018.

• En mandlig studievært på TV4 var for retten i juni 2018 sigtet for voldtægt til en fest på arbejde i 2008. Han blev frifundet, blandt andet med den begrundelse, at der gik ni år, før sagen blev politianmeldt, og at mistanken ikke blev bestyrket af efterforskningen.



I skrivende stund er der, siger og skriver kun én, der er blevet dømt ved retten, nemlig Arnault. Og den dom kan der endda, som det er fremgået ovenfor, på flere punkter sættes spørgsmålstegn ved. Om det så er på den yderste tabskonto, viser MeToo sig leveringsdygtig. Således har bevægelsen, som det er blevet påvist af bl.a. Anna Libak i Berlingske d. 4. november 2018, op til flere menneskeliv på samvittigheden, heriblandt den førnævnte teaterleder Benny Fredrikssons.

Man skal selvfølgelig altid passe på med at drage forhastede konklusioner, når det gælder den slags tragiske hændelser. Blot må man altså konstatere, at Benny Fredriksson tog sit eget liv kun få dage inden, han blev frifundet for alle anklager i den formelle undersøgelse, der var blevet sat i gang, fordi han – ligesom andre der har begået selvmord i kølvandet på MeToo, eller, mindre drastisk, er gået under jorden eller er brudt sammen eller er krøbet til korset og har bedt om tilgivelse og nåde, fordi de har levet et almindeligt, frigjort menneskeliv – tilsyneladende ikke i længden kunne stå imod det pres, det er at blive udsat for folkedomstolens gabestokke, skammekroge, udhængninger, shitstorme og hekseprocesser. En folkedomstol, som typisk er fuldkommen ligeglad med, om anklagerne kan imødegås med solid dokumentation eller ikke.

Senest har journalisten Fredrik Virtanen beskrevet præcis, hvordan det føles, i bogen Utan nåd (på dansk ’Uden nåde’). Efter anklagerne om voldtægt på de sociale medier indledte Aftonbladet, Virtanens arbejdsplads siden 1994, en intern udredning, hvorpå hans ansættelse prompte stoppede. Intet i udredningen havde ganske vist påvist hændelser indenfor de senere år. Alligevel vurderede man, at det ville blive svært for den udhængte journalist at fortsætte sit virke på avisen pga. medieomtalen af ham i forbindelse med MeToo. ”Aftonbladet fandt intet ulovligt. Alt handlede om det, der skete i mit privatliv for mange år siden. Alligevel faldt de for presset, og jeg måtte gå. Aftonbladet havde ikke styrke til at stå imod den her bølge,” udtalte sagens hovedperson selv til Journalisten sidste år. Når Fredrik Virtanen skal beskrive det, der har ramt ham, forklarer han, at det føltes som at ”tale en løbsk bøffelhjord til rette”. Han mener ikke, han kunne have gjort noget som helst for at stoppe det. Et udslag af fordømmelsen var, at den retsligt frikendte mand ikke kunne få et eneste svensk forlag til at publicere sin version af historien, så den måtte udkomme på et norsk forlag. Det anfægtede dog ikke MeToo’erne. Som en af dem skrev i Expressen, så skal man bøje sig alene for det faktum, at man er blevet anklaget: ”Straf er et interessant begreb i denne sammenhæng. At skrive på Sveriges største kultursider er næppe nogen menneskeret, og i den omskiftelige tid, som vi er i lige nu, går det næppe an at forvente, at man kan bevare sin position efter anklager om grove seksuelle overgreb.” Synspunktet bakkes op af en anden debattør i det, man vel nok må kalde en af den nordiske MeToo-revolutions uhyrligste replikker: ”Hvorfor skal MeToo-mændene have medialt space, når de stadig ikke vil grunde over, hvorfor netop de er anklaget?”

Med den nye samtykkelov, som blev indført i maj 2018 og trådte i kraft i juni måned samme år, er man derfor i Sverige i dag, kan man konstatere, ikke bare skyldig, indtil det modsatte er bevist. Man kan endog dømmes skyldig, selvom det modsatte er bevist. – Akkurat ligesom i den danske spillefilm Jagten af Thomas Vinterberg, en film, der virkede så chokerende, da den havde premiere i 2012, men er blevet så meget hverdagskost og mainstream her blot få år senere, at den nok ikke vil få ret mange til at løfte et øjenbryn i dag. For nu er det ikke kun film. Nu er det faktisk virkelighed.





Kejserindens nye klæder


Har én rød tråd igennem både den svenske og den danske debat været, at Horace Engdahl – i lighed med folk som Jean-Claude Arnault og Fredrik Virtanen, der som en af de første blev anklaget (i øvrigt af Cissi Wallin, medinitiativtager til knytblusaktionen) – er en skurk, uanset hvad, har en anden rød tråd været, at man under ingen omstændigheder måtte kritisere eller sætte spørgsmålstegn ved hverken revolutionssidens frontfigur, Sara Danius, eller de medsøstre på begge sider af Sundet, der støtter hende. De er pr. definition bare ’ofre’ for den seriøse magtubalance, som NYT-redaktøren Rebecca Corbett talte om. Det svarer lidt, med den svensk MeToo-granskende journalist Lina Makbouls ord i den svenske udgave af Journalisten, til at kritisere en politibetjent, som er ved at følge et barn over gaden.

Ikke desto mindre vil jeg fastholde den påstand, jeg flere gange er kommet med, nemlig at hovedskylden for akademimiseren ligger hos Danius og hendes supportere. Hvad nogle da også efterhånden er ved at få øjnene op for. Eksempelvis skrev Johannes Baun en artikel i Weekendavisen kort efter Nobelbanketten 2018 under overskriften ”Silkekrigeren”. Her tog han afsæt i mit forsøg på at forklare en Politiken-kronik i hans avis. Hvor jeg bl.a. henviste til det modeshow, Sara Danius havde deltaget i i sensommeren, og hvor hun var vandret ned ad catwalken iført selvdesignet knytblus med påtrykt, orange mønster, der forestillede knytnæver inden i et rundt kvindetegn. Samtidig med, at det selvfølgelig er morsomt, er det egentlig også ret uhyggeligt. Netop som en understregning af det performative, massesuggestive aspekt af dette oprør. For den knyttede næve var jo (som jeg gjorde opmærksom på) oprindelig hovedsymbolet for den voldelige amerikanske Black Power-bevægelse i 1960’erne og 70’erne. Ved den Nobelbanket, Baun refererer fra, bar hun til overmål en stofrig silkekjole på størrelse med et firemandstelt. (En ’farvebombe’ kaldte medierne den efterfølgende).

Hermed er jeg ved at nærme mig det spørgsmål, som tidligere blev efterladt hængende i luften. Nemlig hvorfor det i bund og grund er forkert at kalde Horace Engdahl og den side, han tilhører, for traditionalistsiden, og Sara Danius, Ebba Witt-Brattström og Katarina Wennstam og den side, de tilhører, for fornyelsessiden. Kigger vi tilbage på begivenhederne her et år efter, er der således én myte, som særlig synes at have sat sig gevaldigt fast i halsen på mange. Og det er myten om, at balladen skulle være udtryk for en fløjkrig i Akademiet mellem fornyeren Sara Danius og hendes tilhængere på den ene side og traditionalisten Horace Engdahl og hans tilhængere på den anden. Det er den imidlertid ikke, og det har den aldrig været.

Myten blev igangsat stort set samtidig med, at uvejret for alvor begyndte at brage løs over Akademiet i foråret 2018. Af hvem? Jo, rigtigt gættet, af Horace Engdahls vrede ekskone såmænd. Knap var den interne ballade om krisehåndteringen eksploderet i offentligheden, før hun var ude at udtale, at der var en kamp i gang mellem ”hold Engdahl” og ”hold Danius”, og at den var lige så spændende som en serie på Netflix. D. 13. april udtaler hun til Yle Nyheter, at ”Nu er den her dokusoap i gang, og den slår Netflix i seertal. Her sker jo ting hele tiden. Selv mennesker, der ikke har interesseret sig for Akademiet før, er opslugt af det her drama, eftersom det har en så stor symbolsk betydning med kulturmanden kontra kulturkvinden.”

Denne myte, som hurtigt blev spredt vidt og bredt via såvel de sociale som de etablerede medier, har mange – for ikke at sige stort set alle – fuldkommen købt. Uden det mindste gran af skepsis over, hvor den stammer fra. Og uden den mindste smule kritisk sans over for dens karakter af fiktion, af ’fake news’. Den skinbarlige sandhed er således, at der på det tidspunkt allerede længe havde været en progressiv reform i gang i Akademiet. Der fx havde ført til indvalget af flere nye kvindelige medlemmer, samt til, at Sara Danius blev valgt som den første kvindelige ständige sekreterare nogensinde. Hvilket på alle måder blev tiljublet. Af hele akademiforsamlingen.

Jeg ved det, for jeg var – som tidligere bemærket – selv til stede som repræsentant for Det Danske Akademi ved den højtidssammenkomst i Stockholm i december 2014, hvor Danius blev udråbt til kommende frontfigur. Jeg ved også, fordi jeg – som ligeledes nævnt – kender Horace Engdahl og har kendt ham privat gennem mere end et kvart århundrede, at ingen var mere begejstret og entusiastisk over de nye tider i Akademiet end han. Det gav sig ikke mindst udslag i, at han lagde alle sine kræfter i at hjælpe og støtte Danius, så hun kunne blive klædt ordentligt på til den krævende sekretærrolle. En position, han selv havde beklædt i ti år og derfor om nogen vidste, hvilke udfordringer indebar. På alle niveauer.

Som et eksempel på Horace Engdahls reformiver kan nævnes, at det jo rent faktisk var ham, der – hvad mange helt synes at have glemt i dag – stillede sig op og holdt motiveringstalen for Bob Dylan, da denne i 2016 fik tildelt Nobelprisen i litteratur. Altså for en kandidat, som en del – herunder jeg selv – stillede sig rimeligt negative over for, men som tydeligvis netop skulle signalere det med ’de nye tider’ i Akademiet samt sætte en tyk streg under, at det nu var fru Danius og hendes friske nytænkning, der var in charge. Dette understøttende engagement er Horace Engdahl altså – notabene – gået ind i med liv og sjæl.

Hvor er kulturmanden kontra kulturkvinden – eller traditionalisten kontra fornyeren – henne i dette? Pengene passer simpelthen ikke. De lader til at kunne arbejde ganske udmærket sammen. Indtil nogen – eventuelt fra sidelinjen – stikker en kæp i hjulet. Måske fordi det ikke stemmer overens med den fortælling, der søges konstrueret. Og som gerne skulle handle om, at det er patriarkatet, der sidder tungt på magten og ikke vil lade kvinderne komme til, og som insisterer på at holde alt så gammeldags og forældet som muligt.

Men hvad da med Engdahls udtalelse om det positive i at være levemand, ’vivör’, som det hedder på svensk – et ord, han havde hæftet på sin ven Arnault? Peger den ikke i retning af ufølsom kvindeundertrykkelse og misogyni så det basker, for nu at bruge nogle af tidens yndede termer? Her er det værd at bemærke, at ligesom citatet om Danius som den ringeste sekretær nogensinde er kommet til at stå og runge i medierne løsrevet fra sin kontekst, er citatet om levemanden det også. Således har alle kun haft den første del af det med, ikke den sidste. Den ’glemmer’ man behændigt nok at nævne. For det, Horace Engdahl egentlig siger i radioprogrammet Nordegren & Epstein, hvor han får stillet spørgsmålet, om han tidligere har kendt til det, den såkaldte kulturprofil, dvs. Jean-Claude Arnault, bliver anklaget for, er følgende: ”Det beror på, hvad du mener. Vivörliv er jo ikke noget ulovligt, som du ved. At opvarte kvinder … det er ikke engang altid upopulært faktisk. Derimod har jeg aldrig set denne person gøre sig skyldig i noget krænkende og frem for alt ikke i noget voldsomt.” (Noget, der i øvrigt bakkes op af Frostensons bog.)

Hvorfor er det mon i grunden, at den sidste del af citatet, som jeg har kursiveret, systematisk er blevet barberet væk; klippet ud; fjernet – ligesom andre udtalelser fra Engdahl i forbindelse med Akademistriden er blevet maltrakteret og manipuleret, tilsyneladende for, at man kunne få noget brugbart at skyde ham ned med? Er det, fordi man med vold og magt skal have det til at se ud, som om Engdahls – efter min opfattelse ganske sympatiske – plaidoyer for ’det gode liv’, som grækerne kaldte det, er et forsøg på at bagatellisere, for ikke at sige legitimere, seksuelle overgreb – hvad enhver, der forholder sig til citatet i dets fulde ordlyd kan konstatere, at det ikke er? Med andre ord: Er det et forsøg på at drive ideologisk magtspil under dække af at varetage nogle helt neutrale og almene principper? Det mener jeg i høj grad. For det, Horace Engdahl egentlig siger, er i mine ører to lige vigtige ting: 1) Han går ind for individets frie ret til at leve sit liv, som vedkommende vil, så længe 2) det ikke går ud over andre og er inden for lovens rammer.

Ikke alene er det absurd at udlede af eksempelvis radioprogrammet Nordegren & Epstein, at en mand som Horace Engdahl ikke skulle være imod overgreb mod kvinder. Det er vel tilmed en ganske sympatisk formålserklæring. Som jeg i hvert fald selv fuldt og helt kan gå ind for. I og med at de frihedsprincipper, som udtalelsen til syvende og sidst hviler på, er selve grundfundamentet i det frie, åbne, demokratiske samfund. Et samfund, jeg selv – både som kvinde og som social mønsterbryder – har haft utrolig meget gavn af.

Skulle man stadig være i tvivl om sagens rette sammenhæng, kan det være svært at være det efter den nyligste medieoptræden fra Danius’ side. Replikudvekslingen omkring den i skrivende stund seneste offentlige udmelding fra Sara Danius i SVT-programmet ”Skavlan” d. 29. marts 2019 bekræfter således til fulde indtrykket af, at Horace Engdahl har været en stor støtte for hende hele vejen igennem hendes sekretærtid. Da hun under et tilbagefald i den cancersygdom, hun lider af, var indlagt på hospitalet for at gennemgå en operation, fik hun eksempelvis besøg af ham. Hvilket hun fortæller til Fredrik Skavlan, at hun værdsatte. Hun fortæller også, at han på det tidspunkt, hvilket angiveligt skulle være kort inden hans udtalelse om hende i Expressen, forekom at være et andet menneske. Hertil skrev Horace Engdahl, der havde hørt rygter om udsendelsen, inden den var blevet vist, et dementi, som han sendte ud til pressen, og som blev bragt i flere svenske medier samme dag tv-udsendelsen skulle vises, bl.a. i Expressen og Dagens Nyheter (uden at ordet ’dementi’ dog blev nævnt). Til Danius’ bemærkning om hans tilsyneladende bratte personlighedsforvandling har Horace Engdahl selv i mailen til pressen en ganske interessant kommentar, der afslører, at det omtalte hospitalsbesøg ikke fandt sted ”kort forinden” hans Expressen-artikel, men ligefrem i ”en anden tid”.

Det viser sig dog, at mailen – eller dementiet rettere sagt – rummer flere interessante, og langt mindre svævende, oplysninger, end dem pressen valgte at gengive. Oplysninger, der yderligere bestyrker indtrykket af, at Engdahl frem til kriseudbruddet har gjort, hvad han kunne, for at støtte Danius. Både som kollega og som menneske. Mailen – som jeg har fået adgang til – lyder i sin fulde længde (og jeg har kursiveret de steder, som tydeligvis har stor relevans for sagen, men som pressen altså valgte at udelade):

Hej,

Jeg blev nys opmærksom på synspunkter, som tydeligvis vil blive fremført af Sara Danius i hendes samtale med Skavlan i aften. Eftersom jeg ikke har set programmet, kan jeg ikke vide præcis, hvad hun siger i det, men hvis det referat, som nu cirkulerer i medierne er korrekt, må jeg drage konklusionen, at Sara Danius har svært ved at holde forskellige år ude fra hinanden i sin redegørelse for det forgangne. Hun angiver, at jeg skulle have besøgt hende på sygehuset, hvor hun behandledes for sine metastaser, og at dette besøg skulle have fundet sted umiddelbart inden min artikel i Expressen publiceredes i april 2018. Det virkelige forhold er, at det besøg, hun henviser til, fandt sted i januar 2016, altså lang tid inden hun og jeg havnede i konflikt med hinanden angående Katerina Frostensons udelukkelse. Det skete i en anden tid, i mange henseender, en tid, hvor jeg gjorde mit bedste for at støtte Sara Danius i den svære situation, som opstod, da hun fik et alvorligt tilbagefald af sin cancer og samtidig skulle lede Akademiets arbejde. Det var til og med sådan, at jeg medvirkede til, at hun skyndsomst kom under behandling for sine metastaser, eftersom jeg var den første til at observere effekterne af dem, og eftersom jeg efter en samtale med en neurolog i min vennekreds slog alarm og førte hende til sygehuset. Da Akademiets krise begyndte i november 2017 og under hele den tid, hvor bataljerne rasede i foråret 2018, var jeg og Akademiet af den opfattelse, at Sara Danius’ behandling havde været succesfuld, og at hun havde overvundet sygdommen. Hun udøvede også sit sekretærembede på heltid og med stor bestemthed, for ikke at sige brutalitet. Da jeg skrev de nu legendariske linjer om hendes lederskab i Expressen-artiklen, havde jeg ikke den opfattelse, at de handlede om en syg person. Ej heller gav jeg hende nogen særbehandling som kvinde, men udtrykte mig sådan, som jeg ville have gjort om en mandlig embedsindehaver i samme situation. Det var måske en fejltagelse, hvis man ser på de opinionsmæssige omkostninger, men jeg syntes, at jeg skyldte hende den respekt. Jeg er glad for, at jeg gjorde, hvad der stod i min magt for at bistå Sara Danius i den tid, hvor vi var gode venner, men om noget sygehusbesøg fra min side i foråret 2018 var der ikke tale.

Venlige hilsener

Horace Engdahl



Medlæser man de passager, jeg har fremhævet, og som ingen medier i Sverige altså – så vidt jeg kan se – har villet videregive, ligesom man heller ikke har villet gengive ordet ’dementi’, bliver det kun desto vanskeligere at opretholde myten om kulturmanden versus kulturkvinden. Her fremstår tværtimod ikke alene et menneske, der hjælper et andet menneske, men også en kollega, der hjælper og støtter en anden kollega, uanset køn. Og som kritiserer den anden kollega, når man føler, der er grund til det, også uanset køn. Basis for hele aktionen er altså falsk.

Hvad mere er: Her står på den anden side en person, som direkte bliver grebet i at lyve. Endda for åben skærm. Uden at det tilsyneladende er faldet ét eneste medie ind, at det er sådan noget, der burde afsløres. Ikke mindst de generelle samfundsmæssige konsekvenser, dette har haft, taget i betragtning. Det højeste, SVT Nyheter kan svinge sig op til samme dag, som tv-interviewet med Danius blev bragt, er følgende vage formulering: ”Horace Engdahl skriver i en mail til SVT Nyheter, at han besøgte Danius på sygehuset i januar 2016, og mener, at det var inden konflikten brød ud mellem dem.”

’Mener’? Selv hvis man nøjes med at tage Danius’ egen moralske folkedomstolshat på, må det vist siges at være ude på et gyngende overdrev. ’Slår fast’, skulle der naturligvis have stået.

Hvad Arnault angår, ja, da kan man konstatere, at han omkring årsskiftet fik tilladelse til at få sin dom vurderet af landets øverste retsinstans, Högsta Domstolan. Hvilket indebar, at man dér gik i gang med en nøje granskning af rettergangen og den fældende dom i landsretten. Det bør i den forbindelse føjes til, at når Arnault overhovedet fik lov til at få sin dom prøvet i Højesteret, skyldtes det, at Højesterets jurister var nået frem til, at der var indslag i behandlingen af sagen, som muligvis var at betragte som utilfredsstillende ud fra en formel synsvinkel. Efter en lang behandlingstid, der kunne tyde på intern uenighed, stadfæstede Højesteret i begyndelsen af maj måned landsrettens dom. Afgørelsen vidner, ifølge min tolkning, om, at alle instanser inden for retssystemet i Sverige nu har implementeret den politisk besluttede, uhyre – for ikke at sige absurd – brede definition på voldtægt, som indebærer, at en mand kan blive sat i fængsel pga. en kvinde, der passer ham op, følger med ham til hans lejlighed, klæder sig af, tager hans T-shirt på, kryber ned i sengen til ham og siden otte år senere beklager sig over, at han gjorde, hvad de fleste mænd sikkert ville have gjort i den tilsvarende situation. Det bliver svært at se, hvilket intimt samvær, der så efterhånden ikke kan kaldes voldtægt.





Et spørgsmål om menneskerettigheder


Historien om kulturmanden og kulturkvinden fører mig netop ind i det, der efter min opfattelse er essensen (og det allermest interessante at diskutere) i denne sammenhæng. Nemlig at modstillingen af fornyelse og tradition, matriarkat og patriarkat, beror på et ganske bestemt paradigme – en ganske bestemt fortælling, kan vi også sige – som har rødder i de sociale menneskerettighedserklæringer. Ikke forstået som et supplement til de civile ditto (sådan som det fx var tilfældet i velfærdssamfundets tidligste fase i 50’erne og 60’erne), men som en decideret erstatning for dem, som en decideret afløsning af dem. Ud fra et grundsyn på livet som værende én stor bestialsk magtkamp mellem forskellige sociale aktører: kulturmanden over for kulturkvinden fx. Uden skyggen af idé om, at der findes noget fællesmenneskeligt mødested. For det anses blot for at være ’falsk bevidsthed’ (som det hed i marxismens gyldne dage) at tro det. Men Engdahl – og det, han symboliserer – kan overhovedet ikke beskrives inden for dette paradigme; inden for denne fortælling. Han befinder sig et andet sted.

Det gør han, fordi paradigmet, verdensforståelsen, kunne man også kalde det, han har afsæt i og abonnerer på, pr. definition er det moderne paradigme. Med dets hyldest til individets særegenhed og ret til inden for lovens rammer at leve sit liv, som han/hun vil. Og med dets hyldest til tanken om et universelt, fællesmenneskeligt mødested. Noget, der på ingen måde, som vi har set, udelukker, at der også kan være plads til social bevidsthed. Sådan som det de facto fremgik af FN’s verdenserklæring om menneskerettigheder, hvor de oprindelige civile menneskerettigheder blev revideret, reformeret og udvidet; men ikke afskaffet, sådan som vi ser tilløb til det i dag med MeToo-revolutionen – og med den venstre- og højrepopulistiske identitetspolitik i det hele taget. Som den amerikanske frigørelsespræsident Thomas Jefferson (som Erich Fromm da også meget passende citerer til slut i forordet til Flugten fra friheden) formulerede det engang: ”Det eneste, der ikke kan forandres, er menneskets naturlige og umistelige rettigheder.” Med andre ord: Alt andet kan – og bør sikkert også i stor udstrækning – forandres. Men ikke dette; ikke ’naturretten’, som 1700-tals-folkene kaldte det.

Omvendt er det svært at se, at de rettighedserklæringer, der tager udgangspunkt i det sociale, kan udvides til også at indbefatte det civile, det individualistiske, det, der har med personlighedens frihed og særegenhed – for ikke at tale om den kritiske fornufts suverænitet – at gøre. I stedet ser man ofte folk, der går ind for en sådan ’systemændring’, lægge hårdhændet ud med at afsværge individet som kategori og i kølvandet herpå afvise alle dets frihedsrettigheder som uvigtige; ja, ligefrem som et udtryk for falsk bevidsthed. Derfor er, mener jeg, det første vigtigere end det sidste. Det er slet og ret rækkefølgen, det handler om. I et moderne, demokratisk samfund må individet og dets frihedsrettigheder altid komme først.

Skal man sige det ultrakort og kontant, så går det civile, individuelt-sociale, som vi kan benævne det, program ud på, at man, når det gælder offentlige anliggender, primært ser på hinanden gennem fornuftens briller som enkelte medmennesker, og ikke kun med følelsen af i ét og alt at tilhøre en bestemt gruppering i form af et bestemt køn, en bestemt social klasse, en bestemt race etc. Grupperinger, der, med socialpsykologen Erik Eriksons udtryk, følgelig opfatter alle de andre grupper som ’pseudoarter’, som man intet som helst har tilfælles med, men udelukkende skal ligge i krig med. (Præcis sådan som Horace Engdahl har gjort med Sara Danius ifølge hans eget dementi).

Modsat det andet paradigme eller program. Her har man et brændende ønske om en helt ny samfundsorden, hvor alt det, der findes p.t., skal smides væk, skal væltes omkuld, skal brækkes ned, så der for alvor kan blive plads til det ny. Og dén samfundsorden er altså, skal man huske på, midt i det underholdende Netflix-fyrværkeri, ikke åben, demokratisk, tolerant og fri som den første, men fuldkommen lukket, udemokratisk, autoritær og chauvinistisk inde bag alle de farverige gevandter og al tjubangretorikken. Det er en samfundsorden, som vi – kloge af skade, burde man mene – har et uhyggeligt ord for: totalitarisme. Anderledes sagt: De, der kalder sig fornyerne, er i virkeligheden – inde bag den lokkende staffage – bagstræbets allerargeste forsvarere. Det er dem, der er ’Det slutna sällskapet’. Ikke de andre. Ikke Akademiet. Akademiet er – eller måske snarere var – det stik modsatte (og heri ligner det for øvrigt universitetet i sin moderne form – og andre moderne, civiliserede institutioner i det hele taget).

Dette er, konkluderede jeg dengang og konkluderer jeg nu, hovedårsagen til, at man ikke uden videre kan sige, at hverken Akademiet eller Horace Engdahl står for ’det gamle’ og den feministiske garde for ’det ny’. Tværtimod må Akademiet og dets sande repræsentanter, hvortil jeg først og sidst regner Engdahl, set i et længere historisk perspektiv siges at stå for det nye, det moderne, det demokratiske, det ligestillingsmæssige. Det er klart, at man godt kan diskutere, hvor hurtigt det skal gå med at få indfriet det i sig selv moderne program, og hvor absolut det skal indfries. Her er totalitarismens tankegang netop, at det kan være nødvendigt midlertidigt at suspendere gældende friheds- og menneskerettigheder – for ikke at tale om demokratiet (ofte netop i en slags kaos- eller undtagelsestilstand fremkaldt gennem et følelsesoppisket massehysteri, fremkaldt af diverse direkte aktioner) – for at kunne lave hurtigere og mere gennemgribende om på sagerne, så samfundet kan blive fuldt ud retfærdigt NU. Så den fine naturretsidé med andre ord kan blive indløst i praksis med det samme og på alle ledder og kanter. Så den positive, men voldsomme, altomfattende frihed, som den politiske filosof Isaiah Berlin har kaldt det i sit berømte essay ”Two Concepts of Liberty” (’To slags frihed’) fra 1958, kan blive udmøntet. Uanset midlerne.

Det er derfor, som jeg tidligere anførte, noget meget grundlæggende, som anfægtes af MeToo-oprørerne (eller i hvert fald den hårde kerne iblandt dem). Af samme grund må man også, hvis man er uenig i, at verden skal laves om til en totalitaristisk cementblok, med alle de risici, det medfører, vise uforsonlighed, hårdhed, kompromisløshed og vedholdenhed i forsvaret for det bestående, dvs. det moderne samfund. For før der er blevet rettet op på de anslag, der er blevet begået mod det i det forgangne år, kan vi end ikke – efter min mening i hvert fald – så meget som begynde igen at tænke på andre ting, der godt – og heldigvis da for det! – kan ændres og forbedres.

Til en vis grad kan man måske nok forstå dem, der mest af alt ser og oplever balladen om Det Svenske Akademi – og tilstødende konflikter – som prima underholdning til søndagskaffen. (Ikke mindst takket være, at man her virkelig har formået at realisere 70’ernes dagsorden om at ’gøre det private politisk’.) Men man kan godt som friheds- og demokratielskende samfundsborger frygte, at netop det farverige, pangagtige intimstof og de spektakulære, billedmedieegnede, aktioner og performances kan få os til at glemme alvoren. Det vil sige få os til at glemme hvor mange og hvor grundlæggende ting, der egentlig står på spil.

Det vigtige for mig er derfor at slå et slag for den tredje vej, der hedder ’reformation’. Det, som den nordiske oplysningstænker par excellence, Ludvig Holberg, også – med inspiration fra Aristoteles – kaldte ”Den Gyldne Middelvej”. Eller i den samme ånd, men overført til nutidens samfund: Hvis vi virkelig holder af demokratiet og frisindet og åbenheden og tolerancen, må vi også lade være med at se verden gennem Horace Engdahls ekskones og andre lige så ekstremt og totalitaristisk spejlende MeToo’eres briller, sådan som der var mange, der kom til det i 2018. For de ting kan ikke forenes.

Der er imidlertid én grund mere til at værne om en tilsyneladende gammeldags institution som Det Svenske Akademi. I modernitetens og frihedens navn, vel at mærke. Og det er, at denne institution ikke alene repræsenterer oplysning og fornuft og intellektualisme. På samme måde som oplysningen – i hvert fald dele af den – havde et blindt punkt, når det gjaldt det sociale, havde den det således også i nogen grad, når det gjaldt det følelsesmæssige. Denne side er der imidlertid taget hånd om i Det Svenske Akademi gennem historiens udvikling. Først og fremmest i kraft af romantikkens indsigter i menneskets irrationelle og instinkt- eller naturprægede sider. Det, man – belært af, hvordan det senere gik med den i øvrigt af alle oplysningsfolk stærkt hyldede borgerlige revolution i Frankrig – efterhånden indså nødvendigheden af, var, at det ikke rækker at modernisere samfundet og institutionerne. Hvis mennesket ikke også bliver dannet som individ, bliver dannet som helt individ nærmere bestemt, så vil det nemlig slet og ret ikke kunne tåle friheden; så vil det uvægerligt forsøge at flygte fra den; så vil det uvægerligt kræve trigger warnings og adfærdsregulerede safe spaces i massevis; så vil det kræve revolution; så vil det kræve nye autoriteter, der kan garantere det tryghed og ’Ordnung muss sein’ – også selvom disse skulle vise sig at være de rene tyranner i stil med Robespierre, Stalin eller Hitler.

Man bliver derfor nødt til at se i øjnene, at vi også har brug for kulturelle institutioner, der har rødder langt nede i historien og frem for alt i kulturhistorien. Ellers bliver vi rodløse, mister os selv og bliver til fals for alskens tilfældige, skiftende tidsånder – herunder totalitarismens. En uafhængig kulturinstitution som Det Svenske Akademi har over 200 år på bagen. Den har uddelt Nobelprisen i litteratur i over 100 år. Man kan synes, at det både virker gammeldags og urkomisk med alle dens rokokoritualer og same procedure as last year. Samt værnen om kunsten og æstetikken for kunstens og æstetikkens egen skyld. Men sagen er, at vores samfund, vores moderne globale højhastighedsverden, hvor alting er flygtigt og knap nok holder natten over, i dén grad har brug for sådanne institutioner, der har rødder langt nede i civilisationens spagnum. Og som ikke er påvirkelige over for tidens vilkårlige vinde og agendaer. På samme måde som enhver intelligent arkitekt i dag har fundet ud af, at det er godt at lade om så blot en enkelt gammel bygning stå, når man renoverer et byområde, bør man derfor også kunne se fornuften i, at vores vestlige samfund værner om nogle af de kulturinstitutioner, der er med til at gøre, at vi ikke bliver totalt historie- og hukommelsesløse. Og dermed også i sidste ende karakterløse. Eftersom den historiske og kulturelle dannelse er med til at forme og styrke vores individuelle karakter – stimulere og danne vores dømmekraft (med Kant) – så vi ikke så let skrider ud i kollektivistiske vanvidsexcesser eller opportunistisk er til fals for den første, den bedste demagog, der dukker op på vores vej.

Som den svenske litterat Johan Lundberg citerer den amerikanske forfatter Henry James for i sin vigtige bog Europas skugga (’Europas skygge’), der grundlæggende handler om de to frihedsbegreber, som ifølge Isaiah Berlin har været dominerende i det moderne: det demokratiske, såkaldt ’negative’ frihedsbegreb, og det totalitære, såkaldt ’positive’ frihedsbegreb, så er kulturen helt afgørende for os, lige meget hvad. Det er også netop den erkendelse, han lader den mandlige hovedperson Hyacinth Robinson i Henry James’ roman The Princess Casamassima (’Prinsesse Casamassima’) komme frem til, efter at denne har lagt sin ungdoms revolutionære vildfarelser bag sig:

Monumenterne og kunstskattene, de store paladser og ejendomme, dannelsens og smagens erobringer – civilisationsværket, som vi kender det – kan være skabt gennem despotisme, grumhed og ekskluderinger; gennem monopoldannelser og gerrighed i fortiden; men det har samtidig gjort verden så meget mindre meningsløs og livet så meget mere udholdeligt.



Notre Dames sørgelige skæbne, da den over 800 år gamle kirke, et af de centrale kulturelle symboler i Europa – og i Vesten i det hele taget – brændte natten mellem d. 15. og d. 16. april 2019, mindede os på den hårdest tænkelige måde om dette.

Vi lader os forføre til action, til reality show, til game change, af Sara Danius med hendes goth-kjoler og superstylede frisure og makeup, der er blevet til i et tæt samarbejde med modeindustrien. I en grad, så det måske nærmest kan være lidt svært at sige, hvor det ene (moden og pengene) slutter og det andet (idealismen og aktivismen) begynder. Danius, som uden tvivl har læst megen Walter Benjaminsk og Giorgio Agambensk avantgardeteori og massesuggestionsteori – ligesom højreaktivisterne måske også har det – men som tilsyneladende har glemt at læse Benjamins eget senere opgør med alt dette. Danius, der – modsat Horace Engdahl, som har ordet i sin magt og tanken i sin magt – har følelserne og stemningerne og farverne og sanseligheden og kropsligheden i sin magt. Helt ned til iscenesættelsen af sig selv som Den lille Pige med Svovlstikkerne, der sidder i køkkenet og spiser tørt knækbrød, mens resten af Akademiet mæsker sig på stamrestauranten Gyldene Freden midt i Gamla Stan. (Jævnfør programmet Sommarprat, der blev sendt på Sveriges Radio d. 18. august 2018, og som kan siges at have haft en nærmest uoverskuelig indflydelse på succesen for det narrativ, revolutionssiden i konflikten om Svenska Akademien har forsøgt at brede ud.)

Lad Notre Dames ødelæggelse, der for en stund samlede (næsten) alle igen på tværs af køn, klasse, nationalitet og religiøsitet, være en påmindelse om at passe på den langsomtgroede kulturarv.





Redning eller pyrrhussejr?


Hvor efterlader det da striden om Akademiet henne? For ikke at tale om: Hvor efterlader det det svenske samfund henne?

Katarina Frostensen er, kan man konstatere, nu trådt helt ud af Akademiet efter en såkaldt ’frivillig aftale’ (hendes udlægning af forløbet kan man som sagt læse om i bogen K – berättelsen). Det samme er andre medlemmer, trådt helt ud altså (heriblandt både Sara Danius og hendes nærmeste interne kampfælle, forfatteren Sara Stridsberg). Men nye medlemmer er også kommet ind, sådan at Akademiet i dag er fuldtalligt. Omend det er på den kedelige baggrund, at institutionen reelt har mistet sin selvstændighed og bag kulisserne på autoritær, umoden, kunne man også sige, facon er blevet sat under administration af Nobelstiftelsen, den fond, der varetager det økonomiske grundlag under Nobelprisen, og hoffet, der med kongen i spidsen står som højeste beskytter af Akademiet. Eftersom det flertal, som et langt stykke hen ad vejen – og ret enestående for en institution i nutidens krænkelseskultur i øvrigt – holdt stand imod presset, efterhånden smuldrede.

Det foreløbige kulminationspunkt kom i begyndelsen af marts 2019, da Svenska Akademien i en pressemeddelelse kundgjorde, at Nobelprisen i litteratur nu igen ville blive uddelt – og vel at mærke for både 2018 og 2019. Kravet for at få lov til at genoptage nobeluddelingen fra Nobelstiftelsens side var dog, forstod man på formuleringen både i Anders Olssons pressemeddelelse fra d. 5. marts og i interviewet med ham i Svenska Dagbladet d. 24. marts, at Horace Engdahl skulle træde ud af Nobelkomiteen, den forsamling, der laver shortlisten, som Akademiets medlemmer derpå vælger en nobelpristager ud fra. Og den pris var efter ikke kun min, men også flere andres opfattelse utilbørligt høj. Da den satte en tyk streg under, at Akademiet havde mistet sin autonomi i den helingsproces, det har forsøgt at gennemgå under Anders Olssons ledelse.

Sagen er, at Akademiet allerede lang tid forinden kunne have valgt at sætte hårdt mod hårdt over for Nobelstiftelsens fuldkommen urimelige og illegitime krav om, at først Katarina Frostenson og dernæst Horace Engdahl skulle smides ud – om ikke af Akademiet, så i det mindste af Nobelkomiteen – før Nobelprisen igen kunne uddeles. Helt konkret kunne man være gået til domstolene og have påberåbt sig Alfred Nobels testamente. Sådan som Horace Engdahl og andre ved flere lejligheder havde tilkendegivet, at man burde gøre. En sag, flere højtstående jurister ovenikøbet vurderede, at man efter al sandsynlighed ville have vundet (jævnfør bl.a. SVT-nyhederne d. 4. september 2018). I stedet valgte man at lægge sig fladt ned på jorden og lade sig tromle over af Nobelstiftelsen. Hvis ene bestyrelsesmedlem, skal man ikke glemme, hedder Sara Danius. Den kvinde, der frem for nogen bærer skylden for Akademiets undergang, fik dermed endnu en gang lov til at diktere vigtige beslutninger i toppen af det svenske kulturliv. Beslutninger, der ovenikøbet havde konsekvenser på verdensplan. Nobelprisen er jo verdens største og mest prominente litteraturpris, hvorfor det også har international betydning, hvilket grundlag den hviler på.

Dertil kommer, at systemet med henblik på, som det hedder i pressemeddelelsen fra Nobelstiftelsen d. 5. marts, at genvinde tilliden til Nobelprisen i litteratur, nu er ændret for de næste to år, så der ikke alene indgår fem uafhængige, eksterne medlemmer i Nobelkomiteen (ud over de fire til fem medlemmer fra Akademiet, der er valgt for tre år ad gangen), men sådan at den gamle procedure faktisk laves fuldkommen om. Mens proceduren tidligere var, at Nobelkomiteen først – på baggrund af forslag fra akademimedlemmerne og tilsendte forslag fra særlige udvalgte grupperinger – lavede en liste på 20 kandidater, som senere blev reduceret til fem, der derpå blev forelagt Akademiet, som så foretog den endelige udpegning af prismodtageren, skal Nobelkomiteen i 2019, som det fremgår af pressemeddelelsen, i år, dvs. i 2019, fremlægge sit eget forslag til en nobelprismodtager for både 18 og 19 (”The new committee will submit its own joint proposal for a Nobel Laureate”). Hvilket i realiteten indebærer, at Akademiet får indsnævret sin funktion til at være godkender af den nobelprisvinder, Nobelkomiteen har udpeget. Hvad der kun bestyrker indtrykket af, at institutionen er lagt i fodlænker.

Min egen konklusion er altså, at det ville have gjort en betydelig forskel til den positive side, hvis både akademimedlemmer og opinion fra starten i højere grad havde bakket op om Engdahl, da han påtog sig den ikke særlig behagelige opgave at være den, der viste rettidig omhu ved at gå til modværge mod uret og kaos og til forsvar for ret og civilisation i Expressen i april 2018. Fordi det er dét fundament, en Nobelpris er nødt til at hvile på, hvis den stadig skal være sit navn værdigt. Kommer den til at hvile på et pilråddent grundlag af løgne, magtkampe og intriger, duer det simpelthen ikke. Jeg siger ikke, at Horace Engdahl ikke også kan være et stort ego endsige begå fejl. Det kan han uden tvivl, og det gør han uden tvivl. Men jeg vil, med mit kendskab til ham, fastholde, at han aldrig nogensinde ville lade sit ego stå i vejen for Akademiet – endsige for Nobelprisen (i genuin forstand). Ville han det, havde han som udgangspunkt sandsynligvis aldrig skrevet det indlæg, han gjorde. Jeg tror tværtimod, det mere og mere vil komme frem, at han er den første, som for alvor gennemskuer, hvad der er på færde. Og reagerer på det. Mens ikke så få andre sover i timen.

Hvordan man end vender og drejer det, er det ifølge min optik ikke Horace Engdahls skyld, at Akademistriden løb løbsk. Skylden findes først og fremmest hos dem, der – som det mere og mere er blevet kutyme under MeToo-oprøret – forsøger at knægte ytringsfriheden såvel som de øvrige moderne frihedsrettigheder samt bruge sladder, løgne, intriger og andre illegitime, udenomsparlamentariske midler til at opnå deres vilje. Hvilket i bund og grund, som jeg før har tilkendegivet, og som jeg fortsat vil insistere på, er en decideret magtovertagelse af samfundsinstitutionerne. Uendelig langt fra det reformistiske ligestillingsprojekt, deres feministiske formødre – fx en Mary Wollstonecraft eller en Simone de Beauvoir – sloges for. Og som en mand som Horace Engdahl også har sloges for, som vi har hørt. Og den, skylden altså, findes hos alle dem, der nok har kunnet se vanviddet – eller galskaben, som Gyldendal-forlæggeren Johannes Riis kaldte det i en kronik i Politiken fra marts 2019 – i det, der foregik, men af bekvemmeligheds- og fejhedsgrunde har holdt mund.

Så ja, det svenske samfund ville afgjort have været et bedre sted i dag – set ud fra moderne, demokratiske, humanistisk-liberale idealer – hvis Engdahls akademifæller, herunder den konstituerede ständige sekreteraren Anders Olsson, ikke havde stukket hovedet i busken og tilmed decideret vendt ham ryggen. Fordi de tilsyneladende havde – og stadig har – uhyre svært ved at se de videre konsekvenser i at give efter for typer som Sara Danius og det revolutionære, aktivistiske MeToo-slæng, hun blev bannerfører og spydspids for. Et gang, som utvivlsomt end ikke er i nærheden af at være færdigt med at udøve sin destruktive indflydelse på det svenske samfund. Vi skal hele tiden ”et skridt til”, som Katarina Wennstam, en af Danius’ allierede, formulerede det i Kultur-Expressen d. 5. april 2019.

Som et af de seneste eksempler i skrivende stund kan nævnes, at SVT i slutningen af marts måned bragte en dokumentarudsendelse om skuespilleren og sangerinden Josefin Nilsson, der døde i 2016. I dokumentarfilmen, et af de vigtigste våben i MeToo-revolutionen tydeligvis, kobles hendes tragisk tidlige død sammen med den vold, hun blev udsat for af sin kæreste, skuespilleren Örjan Ramberg, små 20 år tidligere. Trods det, at manden for længst har afsonet den straf, han dengang blev idømt, og trods det, at der nok kan sættes store spørgsmålstegn ved den hurtige kobling mellem hendes død og parforholdsvolden (forlydender siger, at der også er sket andre dårlige ting i hendes liv), besluttede den svenske nationalscene Dramaten (hvor Sara Danius, som hun kommer ind på i interviewet med Fredrik Skavlan, ligeledes sidder i bestyrelsen) på stedet at indstille den aktuelle forestilling, den pågældende skuespiller medvirkede i. Man besluttede også, at han ikke skulle spille flere roller på teatret. Endvidere tog kendte mennesker som journalisten Sanna Lundell og krimiforfatteren Camilla Läckberg initiativet til aktionen #brinnförjosefin, som på ingen tid samlede et kæmpestort antal mennesker. Heriblandt Dramatens øverste chef, kulturminister Amanda Lind fra Miljöpartiet, som, tilsidesættende ethvert princip om ansvarlig politisk tilbageholdenhed, sluttede sig til protestgruppen. Som var det ikke tilstrækkeligt, begyndte endog den socialdemokratiske statsminister, Stefan Löfven, at give efter for folkedomstolspresset, da han til Expressen d. 31. marts udtalte sig om sine stærke følelser ved at se dokumentarfilmen.

#brinnförjosefin-manifestationen fremkaldte forudsigeligt entusiastiske reaktioner hos feministiske aktivister, der i Josefin Nilsson synes at have fået deres første martyr (Wennstam-udtalelsen om ’et skridt til’ faldt netop i forbindelse med denne manifestation). Til gengæld fik den som nævnt andre, herunder garvede MeToo’ere som Gunilla Brodrej, til at stoppe op et øjeblik og indrømme, at sandheden var, at det skræmte hende. Og den fik Expressens kulturchef, Karin Olsson, til at skrive en medieklumme i avisen d. 31. marts, hvor hun sluttede af med de ildevarslende ord: ”Måske har ’gammelmedierne’ taget [Pressenævnets] fældninger til efterretning og tilstræber en mere forsigtig holdning. Men hvem tager sig af det, kan man indimellem spørge sig selv? Det er åbenbart, at debatten med udgangspunkt i medierne, som er tilsluttet det presseetiske system […], i dag er blevet alt for snæver, skønt den er nok så vigtig. Der findes en helt anden offentlighed derude, med stor magt, som fuldstændig blæser på vores omsorgsfulde afvejninger.”

Anderledes sagt: I vankelmodet, i eftergivenheden og i den usikre tøven ligger, hvis man godtager det perspektiv, som her er forfulgt, kimen til sammenbruddet for såvel Det Svenske Akademi som det svenske samfund. Og ikke i Engdahls forsøg på at trække i nødbremsen på et tidspunkt, hvor alle andre gjorde det nemmeste: dukkede sig. Det har dybest set intet at gøre med hverken et stort ego eller en trang til at hælde benzin på bålet. Det har noget at gøre med at have sans for, hvilken overordnet kurs, der lægges, og hvad den indebærer på kort såvel som på langt sigt. Det har at gøre med overblik og dømmekraft. Med rettidig omhu slet og ret. Og det har også noget at gøre med ikke at miste proportionssansen, så man tror, en relativt lille gruppe af højlydte instagram’ere er mere magtfuld, end den rent faktisk er.

I en fornuftsappel rettet til om ikke andet så en forhåbentlig fremtidig litterær og demokratisk tidsalder, der finder ud af at gentage det kunststykke, som Europa ved flere tidligere lejligheder har præsteret, fx da det løftede sig fra middelalderen og ind i renæssancens, oplysningens og humanismens tidalder, skal derfor her til slut gengives den fulde ordlyd af det, Engdahl skrev om Sara Danius i Expressen d. 10. april 2018:

Den ständige sekreterarens vigtigste opgave er at holde sammen på Akademiet og at mediere mellem stridende lejre. Sekreteraren skal ikke være talsmand for sine egne holdninger, men forklare den opfattelse, som er rådende i Akademiet. Det burde være utænkeligt, at der udbryder en krig mellem Akademiets majoritet og den ständige sekreteraren. Men afhoppet, lækagerne og alt det, der er fulgt i kølvandet, er uden tvivl led i en sådan krigsførelse. Når man måler vidden af den splittelse, som nu er et faktum i Akademiet, kan man ikke komme frem til nogen anden konklusion, end at Sara Danius er den af alle sekretærer siden 1786, der er lykkedes dårligst med sin opgave.





Postscriptum


I lyset af dels Horace Engdahls første kommentar, dels mine egne analyser af Akademistriden, er jeg kommet til at tænke på én ting. Igen og igen er der dukket en bestemt scene op i mit hoved. Nemlig den, hvor Sara Danius i oktober 2016 træder ud gennem den guldforsirede akademidør for at proklamere vinderen af årets Nobelpris: hendes egen topkandidat, Bob Dylan. Efter at have annonceret og motiveret afgørelsen for de spændt ventende journalister og kamerafolk er det, som om hun holder en kort kunstpause. Før hun løfter blikket og kigger koket-udfordrende ind i den nærmeste kameralinse og siger med et citat fra sit store postlitterære idol: ’The times they are a-changing’. Og så tilføjer sit eget: ’Perhaps’.

Lur mig, om ikke det i virkeligheden er hér, hele Akademistriden, som først førte til, at man mistede Nobelprisen og siden til, at man mistede sin autonomi, startede. MeToo, som bryder ud året efter, er så den faktor, der gør, at der kommer hårde realiteter bag Dylan-ordene. Gør, at de bliver til andet og mere end overophedede luftkasteller i hovedet på én, der tydeligvis ikke har kunnet finde ud af at administrere sin magt med etik, humanitet og moderne demokratisk sindelag og omtanke. Samt med respekt for det, der var før hende selv.

Er der blot nogenlunde bund i den ovenstående analyse, må man sige, at det paradoksale har fundet sted: Den kvinde, der havde allerstørst chance for at blive et symbol og en rollemodel for alle vi andre kulturkvinder i Norden, endte med at skade ligestillingen mere end nok nogen anden på vore breddegrader i nyere tid. Fordi hun satte særrettigheder over ligestilling.

Jo, Sverige brænder så vist stadig. Også selvom man nu har fået sin Nobelpris tilbage. Spørgsmålet er imidlertid, hvor længe man vil blive ved med at stikke hovedet i busken over for det?





FORFATTERSKOLESAGEN

SOM VENDEPUNKT

Blev sagen om Det Svenske Akademi den foreløbig mest spektakulære og voldsomme MeToo-sag i Norden, blev sagen om Forfatterskolen i København til gengæld den, hvor det lykkedes at få de egentlige sammenhænge bag dem, der udadtil og officielt blev præsenteret som de rette og sande, frem i dagens lys.

Balladen tog sin begyndelse d. 26. oktober, da der udgik en pressemeddelelse fra Forfatterskolens bestyrelse, som begyndte:

Forfatterskolens bestyrelse har besluttet at etablere en whistleblowerordning, der iværksættes pr. dags dato og fungerer frem til medio december. Whistleblowerordningen kan benyttes af alle med informationer om hændelser eller episoder, hvor Forfatterskolens nuværende eller tidligere ledelse eller ansatte har udvist uacceptabel adfærd eller medvirket til krænkelser eller chikane af anden art.



Teksten slutter med ordene:

For at få skabt ro og for at arbejde for den rette ånd og kultur, er det besluttet at opsige Jeppe Brixvold fra stillingen som Forfatterskolens rektor. Ny konstitueret rektor bliver Ursula Andkjær Olsen.

Venlig hilsen

Formand for bestyrelsen af Forfatterskolen

Bodil Marie Stavning Thomsen



Pressemeddelelsen, samt beslutningen om at fyre Brixvold, var, viste det sig senere, udløst af en klumme i Politiken, skrevet af forfatteren Katrine Marie Guldager. Under overskriften ”Farvel, Nobel” tilkendegav hun, at hun personligt syntes, det ville være ærgerligt, hvis hele Akademisagen var glemt om et år. For det første troede hun ikke på, som hun siger, ”at alle de mennesker, der har været involveret i Det Svenske Akademis deroute, og i 20 år har valgt at overhøre rygter om den nu dømte voldtægtsmænd, er blevet et hak klogere.” For det andet, og vigtigste, er der – med Guldagers ord – ”også nogle ofre i regnestykket. Som har krav på oprejsning.” Herefter kritiserede hun undertegnede for at have kritiseret Danius – og omvendt forsvaret Horace Engdahl. Ligesom sidstnævnte kritiseres for at have forsvaret Arnault. Og derpå kommer så den i nærværende sammenhæng interessanteste del, som, givet de konsekvenser den har haft, skal citeres i sin helhed:

I øvrigt går rygterne om voldtægtsmandens [Arnaults] gøren og laden mange år tilbage, og det leder videre til et andet spørgsmål: Hvorfor er der ingen, der har reageret noget før? Noget lignende kunne man spørge om, når det kommer til en mindre, men dog stadig betydningsfuld dansk institution, Forfatterskolen. Også her har rygterne svirret i årevis. Hvor længe kan omverdenen bare gå og se på? Hvornår ville det være passende med en uvildig undersøgelse? Sidste år kom det frem, at skolens tidligere rektor gik af som følge af en sag om sexchikane. Men var det kun toppen af isbjerget? Jeg forsøgte selv sidste efterår, da MeToo herhjemme var på sit højeste, at forske lidt i rygterne om Forfatterskolen. Var de sande? Forbløffende mange havde travlt med at undgå mig: ’Det vil jeg helst ikke blandes ind i’. ’Det har ikke noget med mig at gøre’. Eller som min mand plejer at sige, når der er noget, han ikke gider: ’Jeg kan ikke den dag. Jeg skal vaske hår.’ Jeg var egentlig skuffet over den manglende vilje til at rydde op i egne rækker. Men nej, jeg fik hverken be- eller afkræftet nogen af alle de rygter, der stadig florerer om skolen. Måske er de alle sammen falske. Men hvor ville det dog være rart, hvis det blev undersøgt af en uvildig instans.



Netop denne del af klummen gav anledning til det brev og den underskriftindsamling, som Berlingske samme dag, som pressemeddelelsen blev udsendt, kunne fortælle lå til grund for såvel whistleblowerordningen som fyringen af Brixvold. I brevet, stilet til Forfatterskolens bestyrelse, stod der (som det senere fremgik, da det på Guldagers foranledning blev optrykt i Politiken d. 23. november) følgende:

I forbindelse med vedhæftede klumme af Katrine Marie Guldager (bragt i Politiken den 14. oktober 2018), er vi en gruppe på 55 forfattere, der gerne vil opfordre til, at Forfatterskolens bestyrelse iværksætter en uvildig undersøgelse af Forfatterskolens forhold. Forhåbentlig foregår der ikke hverken sexchikane eller upassende opførsel på Forfatterskolen nu, men hvis der tidligere er foregået upassende opførsel mener vi, at der skal ryddes op i det, hvis Forfatterskolen også for fremtiden skal bevare sit gode navn og rygte. Vi håber, at bestyrelsen er sit ansvar bevidst, for vi kan ikke som enkeltpersoner påtage os ansvaret for at opklare om nogle af de mange vedholdende rygter, der florerer om Forfatterskolen, er sande. Vi vil dog hver især gerne bidrage i det omfang, vi kan.



Hvad der imidlertid ikke stod noget om i Berlingske-artiklen fra d. 26. oktober, var, at brevet, der var underskrevet af 55 forfattere, herunder af etablerede navne som Anne Lise Marstrand-Jørgensen, Katrine Marie Guldager, Line Knutzon, Naja Marie Aidt og Merete Pryds Helle, altså ikke var opstået tilfældigt. Det var direkte affødt af den ovennævnte klumme. Noget, der heller ikke fremgik, var, at flere af brevunderskriverne, mens forhandlingerne om brevet stod på, decideret havde tilkendegivet, at de ønskede Jeppe Brixvold og en anden ansat på skolen fyret. Det vil sige det stik modsatte af den uvildighed, de flere gange var ude at proklamere offentligt – bl.a. Guldager selv i Politiken i den samme artikel, hvor brevet blev optrykt. Her får hun spørgsmålet: ”Har nogen i gruppen haft et ønske om at få fyret Jeppe Brixvold?” Og svarer: ”Aner det ikke. Og det er ikke relevant for brevet.” Flere brevskriveres eksplicitte ønske om fyring af navngivne personer, som Guldager i strid med sandheden hævder ikke at kende til, fremgår sort på hvidt af en mailtråd, jeg har haft adgang til, og som jeg skal komme udførligt ind på om lidt. Men først en redegørelse for selve sagsforløbet.

Allerede et par dage efter pressemeddelelsen og fyringen skrev jeg, hvad der skulle blive mit eget første indlæg i Forfatterskolesagen:

Så sent som for en måned siden skrev jeg en kronik her i Politiken om, hvordan MeToo efterhånden har lagt hele det svenske samfund ned, sådan at der råder en form for lovløs tilstand i samfundet. Jeg brugte sagen omkring Det Svenske Akademi som eksempel og pegede på, hvor vigtigt det var at kæmpe imod, at vi fik sådanne tilstande i Danmark. At vi nu desværre har fået sådanne tilstande her til lands, fik vi et bevis på i fredags, da Forfatterskolens rektor, Jeppe Brixvold, blev fyret i forbindelse med en ny anonym whistleblowerordning. ’For at få skabt ro’, som det hedder i pressemeddelelsen fra skolens bestyrelse. Uden at Brixvold i øvrigt er blevet konfronteret med én eneste konkret anklage fra bestyrelsens side. Brevet fra de 55 danske forfattere, der satte hele processen i gang, var alene baseret på rygter, der endda fortrinsvis omhandlede ting, som skulle være foregået, inden han tiltrådte sin stilling. For mig at se er fyringen af Brixvold ikke alene et godt eksempel, men et skoleeksempel på de problemer, MeToo-bevægelsens populistiske pres mod institutionerne medfører.



Nej, MeToo-mænd var så sandelig langt fra bare et spøgelse længere i Danmark (som direktør for KVINFO, Henriette Laursen, var blevet citeret for i et interview med netmagasinet Broadly, og som KU’s nuværende rektor, Henrik Wegener, også havde antydet i sit tidligere omtalte avisindlæg). Og fra mit udkigsstade, både som kritisk MeToo-observatør gennem længere tid og som tidligere medlem af Forfatterskolens bestyrelse, var sammenhængen endog tydeligvis også en anden end den, der officielt blev fremlagt, og som de fleste medier – især i starten – var tilbøjelige til blindt at købe.

Sagen var nemlig, at en gruppe kvinder, flere af dem med baggrund i Forfatterskolen, fra dag ét havde været stærkt utilfredse med ansættelsen af Jeppe Brixvold som rektor. De mente – som jeg skal vende tilbage til – at det burde have været en kvinde, der fik stillingen. Dén utilfredshed, og ikke Brixvolds manglende diplomatiske evner, var den primære grund til uroen og balladen. Ifølge min konklusion. For at bruge Fredrik Virtanens, en af de fyrede og udhængte svenske MeToo-mænds, ord, så ville kravet om, at Brixvold skulle have skabt ro, nogenlunde svare til at forlange, at han skulle have stoppet en løbsk bøffelhjord. – Eller måske snarere, at han skulle have standset et eksprestog med de bare næver. For det, der var sket i løbet af 2018, var, at den feministisk-aktionistiske interessegruppe nu havde fået en hel, verdensomspændende bevægelse i ryggen, som kunne legitimere deres udenomsparlamentariske – og frem for alt udenomsmeritokratiske – commando raid mod institutionerne.

Man skal, som jeg skrev i kommentaren, i den forbindelse bestemt ikke lukke øjnene for, at MeToo har udviklet sig til et yderst effektivt machiavellistisk magtmiddel til at få gennemtrumfet ting, man åbenbart ikke kan få igennem på mere hæderlig og ærefuld – dvs. demokratisk og meritokratisk – vis. For ikke at sige: til en gylden karrieremæssig løftestang. Og at fyringen af Forfatterskolens rektor var det indtil videre groveste eksempel, vi havde set i Danmark på, hvordan en pressionsgruppe ved mediernes hjælp forsøgte, og eventuelt – som i dette tilfælde – havde held til, at påvirke institutioners beslutninger.

Ligesom med Akademisagen var min motivation for at gå ind i sagen ikke specielt personlig (Jeppe Brixvold havde jeg eksempelvis kun et overfladisk og sporadisk kendskab til via faglige sammenhænge – bl.a. havde jeg selv, som menigt medlem af bestyrelsen, været med til at ansætte ham som rektor i 2015). Mit engagement skyldtes snarere, at denne sag rørte ved nogle af de samme grundlæggende ting som de to andre sager – og som en stor del af MeToo-sagerne i øvrigt. Ting, som for mig er så værdifulde, at jeg gerne vil forsvare dem. Ud over, at det i sig selv selvfølgelig forekommer fuldkommen uanstændigt og ude på et skråplan, at nogen kan fyres fra deres job på et sådant grundlag som det, man så her. Det håber jeg også, læseren vil have i baghovedet, når han eller hun nu følger den oprulning af de egentlige, bagvedliggende sammenhænge, som herefter vil blive præsenteret. Thi det særlige i Forfatterskolesagen er, at de faktisk fra første færd lader sig dokumentere.





En fatal pressemeddelelse


Engdahls sammenligning på et seminar i København i foråret 2018 af sig selv med en embedsmand, der under Romerrigets fald kom ud til de ydre provinser og opdagede, at akvædukterne stadig fungerede, havde altså tilsyneladende været en stakket frist. Striden om Forfatterskolen nåede hurtigt – om ikke just de samme internationale højder som striden om Det Svenske Akademi, så da i hvert fald de samme højder på det nationale plan. Den fyldte kort sagt eksorbitant meget i årets sidste måneder – så meget, at visse avislæsere endte med at køre sur i det og fandt, at det var helt ude af proportioner (jævnfør fx et læserbrev i Politiken d. 24. december under overskriften ”Nok om den skole”). Hvordan det alligevel ikke var det, skal jeg komme ind på i det afsluttende, opsamlende kapitel. I det slagsmål på ord, der fulgte, spillede netop pressemeddelelsen en vigtig rolle; ligesom det brev, der lagde op til pressemeddelelse og fyring, fyldte rigtig meget.

Pressemeddelelsen som sådan var, var vi flere, der påpegede, nærmest en nøglestudie i klodsethed, hvad kommunikation angår. Det kom også tydeligt til at fremgå af den efterfølgende massive debat, som havde flere etaper. Først så det ud til, at især Berlingske så let som ingenting – bl.a. gennem et større interview med Jeppe Brixvold selv d. 30. oktober – skulle gennemhulle den første version, bestyrelsens og brevskrivergruppens version, kunne vi kalde den. Med henvisning til, at man selvfølgelig i et civiliseret land ikke kunne fyre en offentlig ansat leder, blot fordi der var nogle, som smed mudder efter ham på de sociale medier – og efterfølgende samlede mudderet og kastede det først til medierne og siden til institutionens bestyrelse. Det burde da simpelthen, måtte enhver sige sig selv, ikke kunne lade sig gøre. Ja, den slags måtte slet og ret ikke ske i et civiliseret retssamfund. Det er jo fuldstændig sindssygt, som forfatteren Lars Husum udtalte til Politiken d. 30. oktober, da sagen begyndte at brage løs, hvis brevet lå til grund for fyringen. Man fyrer jo ikke nogen, som han sagde, på baggrund af en gruppe bekymrede borgeres henvendelse.

Herpå startede imidlertid et forløb nøje svarende til det, vi også har set i striden om Det Svenske Akademi. Forløbet gik – og går – ud på, at så snart der viser sig ikke at være hold i én beskyldning eller anklage, skrider man, uanfægtet af fremgangsmådens betænkelige karakter, prompte videre til den næste. Som om, at det hele fra starten – ligesom i sagen om Det Svenske Akademi – havde handlet om at nå frem til et bestemt, på forhånd vedtaget, politisk motiveret facit, stoppede aviserne (og i særdeleshed Politiken) således ikke med den uheldige, for ikke at sige dybt problematiske og uansvarlige (for nu at sige det mildt), pressemeddelelses sammenkædning af fyring og brevfremkaldt whistleblowerundersøgelse. I stedet gik man videre med at pudse sine kostbare journalistressourcer på en ny vinkel, der skulle bevise, at bestyrelsen fra starten af havde haft ret. I Forfatterskolesagen handlede det, ifølge formand for bestyrelsen, Bodil Marie Stavning Thomsen, pludselig knap så meget om brevet fra de 55 forfattere (som hun i Berlingske-artiklen fra d. 26. oktober havde sagt, bestyrelsen ikke kunne ”sidde overhørig”) og whistleblowerordningen. I stedet handlede det angiveligt om nogle overtrædelser og fejlgreb, rektoren havde foretaget i andre sammenhænge – præcis som det i Akademisagen først handlede om Arnault og så om Nobellækage og nepotisme og dernæst om limousinekørsel, champagneindtag samt gratis fribilletter til kulturelle arrangementer. At disse ”hændelser”, som de også blev kaldt, lå et stykke tilbage i tiden og allerede var håndteret af bestyrelsen – som i det ene tilfælde havde givet Brixvold en påtale og i det andet en advarsel – gik man åbenbart let hen over. For formålet var, som det har været det i stort set hver eneste af de MeToo-sager, vi har haft her i Norden, primært at skabe affekt og uro, sådan at opinionen kunne drives i en bestemt retning. Begrundet i den magt- og privilegiefordel, der herved kunne opnås af nogle, der enten ikke ville eller slet og ret manglede evnerne til at gå den mere besværlige vej gennem de demokratisk-meritokratiske kanaler.

Men alle de spørgsmål, enhver oplyst, fornuftstyret, demokratisk samfundsborger nødvendigvis måtte stille sig selv – først og fremmest ud fra diktummet, at moral er én ting, lov noget andet – glimrede ved deres fravær. Blandt andet fordi det hele gik så vanvittigt hurtigt. Knap var brevet landet på bestyrelsens bord, før whistleblowerundersøgelsen og fyringen var en realitet (præcis ligesom Dagens Nyheter-artiklen om de 18 overvejende anonyme kvinder, der anklagede kulturprofilen, knap var landet på Sara Danius’ skrivebord, før en advokatundersøgelse blev sat i gang, og der blev lagt op til at få Katarina Frostenson smidt ud af Akademiet). I den forstand syntes grænsen mellem moral og lov – ligesom alle andre grænser i dette tidehverv i øvrigt – nærmest komplet ophævet. Med faren for en farlig lovløs og retsløs og irrationalistisk baseret, kaosagtig samfundstilstand til følge.





Mediernes mikrofonhold


Institutionerne havde – og har – altså et problem i dag. Det viste Forfatterskolesagen med al tydelighed, om man ikke skulle have opdaget det før. På trods af, at det – som tidligere nævnt – kan være svært at gøre noget ved, bliver man ikke desto mindre nødt til at indse, at medierne, fed indtjening eller ej, også til syvende og sidst har et problem, når de på den måde, det har været tilfældet under MeToo-revolutionen, både i Danmark, Sverige og andre steder, gør sig selv til viljeløst redskab og mikrofonholder for en bestemt pressionsgruppe.

Faktum er jo, at flere af aviserne – og først og fremmest en avis som Politiken, fuldkommen parallelt med et medie som Dagens Nyheter, når det gælder Akademisagen – fik galt fat i Forfatterskolehistorien stort set fra begyndelsen af. Men i stedet for at grave efter sandheden havde man tilsyneladende mest travlt med at camouflere sin egen journalistiske fadæse. Sømmet i den mere og mere desperate ligkistesnedkerering blev banket i, da Politiken kort før jul lod avisens hårdtarbejdende – og sikkert også efterhånden noget hårdtprøvede – journalistiske medarbejdere lancere en helt tredje begrundelse for fyringen af Jeppe Brixvold. Brixvold havde ansat en lærer på skolen, som tidligere var blevet fyret for et vredesudbrud på en studietur. I den anledning havde man indsamlet flere ekspertudsagn for at give sin vinkel validitet og tyngde. Det, disse juridiske eksperter kunne bidrage med, var, viste det sig – ikke særligt overraskende – at det ikke var ulovligt at gøre den slags, men at det måske nok var usædvanligt.

Skønt bestyrelsesformanden nu var ude at fremhæve andre vægtige grunde til fyringen, såsom regelovertrædelser og svigtende lederegenskaber, der bl.a. skulle have udmøntet sig i ansættelsen af den føromtalte lærer – som i øvrigt stadig her i maj 2019 er ansat på skolen – stod altså endnu det store spørgsmål tilbage, hvorfor Jeppe Brixvold skulle afskediges fra sin rektorstilling med hovedbegrundelse i, at han ikke havde formået at skabe ro om skolen i nutiden. En begrundelse, der udsprang af brevet, som skolen modtog, og som jo senere viste sig stort set ikke at rumme andet end sladder, løse rygter og insinuationer om seksuel chikane, og som desuden viste sig at være en direkte udløber af Guldagers klumme.

Uanset hvordan man end forsøgte at vende og dreje det, så var det dette, der var hovedbegrundelsen for fyringen. Som det også tydeligt stod at læse i opsigelsesbrevet, der af Brixvold selv var blevet fremlagt i Politiken d. 24. november, og hvori det hed, at ”Opsigelsen er, som jeg [Bodil Marie Stavning Thomsen] redegjorde for på mødet, begrundet i den langvarige uro omkring skolen, som du ikke har formået at få afsluttet. Jeg har således måttet konstatere, at du som rektor ikke har formået at skabe en kultur, der har kunnet give ro om skolens arbejde.” Denne formulering kunne man ikke løbe fra. Bestyrelsesformanden havde så ganske vist tilføjet en passus om, at det var tillagt betydning, at der tidligere på året havde været en situation, hvor Jeppe Brixvold havde handlet i strid med skolens værdigrundlag og ikke var ”foregået med et godt eksempel”. Men hovedbegrundelsen for fyringen var og blev stadig, at Brixvold ikke havde formået at skabe ro om skolen.

Man kunne heller ikke løbe fra, at baggrunden for denne påstand var brevet fra de et halvt hundrede, overvejende anonyme forfattere. En gruppe, hvoraf flere – jævnfør den mailtråd, som næste afsnit skal omhandle, og som Politiken end ikke så meget som har villet nævne – eksplicit ytrede ønske om at få Brixvold og en anden ansat ved skolen smidt ud. Det vil sige et fuldstændig andet ønske end den opfordring til uvildig undersøgelse, der blev fremsat i både brevet og Guldager-klummen. Hovedspørgsmålet var og blev dermed, om bestyrelsen havde ladet sig afpresse af en anonym gruppe, der ikke alene ved nærmere eftersyn viste sig at tælle flere personer, som decideret ønskede Brixvold og en anden ansat fyret, men som desuden viste sig at inkludere indtil flere utilfredse ansøgere til den stilling, Brixvold endte med at få. Hvilket i så fald måtte siges at bekræfte indtrykket af, at der var tale om en magtkamp med feministisk fortegn, snarere end om ønsket om at komme eventuelt krænkede ofre til undsætning med tilbagevirkende kraft.

At det lige præcis er, hvad Forfatterskolen har gjort, altså ladet sig køre rundt med politisk, bekræftes af et interview, som den nuværende bestyrelsesformand var ude at give til Politiken d. 17. december 2017 i forbindelse med sagen om Pablo Llambías, den tidligere rektor for skolen, altså den sag, som gav anledning til en af de første spektakulære MeToo-historier i det danske kulturmiljø. Her siger den nytiltrådte bestyrelsesformand, Bodil Marie Stavning Thomsen, med umisforståelig tydelighed, at ”der med #MeToobevægelsen er kommet en platform, hvor man som krænket har mulighed for at blive hørt.” Af samme grund vil hun da også, som det fremgår af interviewet, under sit formandskab tage udgangspunkt i den krænkedes oplevelse af at være blevet krænket.

’Uvildighed’ er nøgleordet her. Som det altid må og skal være i et demokratisk retssamfund. Men det er også netop uvildigheden, det har skortet på. Både hos medierne og – endnu værre – hos institutionerne. For faktum er, sådan som det også har været det i Akademisagen og KU-sagen, at den anden sides synspunkt konsekvent enten ikke blev hørt eller blev forvrænget og fordrejet til uigenkendelighed. Gerne, hvis man blev gået på klingen som den amerikanske New York Times-redaktør Rebecca Corbett, under henvisning til den ’seriøse magt-ubalance’, der angiveligt stadig skulle være mellem kvinder og mænd, selv i den moderne, oplyste, velfærdsligestillede del af verden.

Hvordan man end anskuer det, strider det imod ethvert princip i det moderne, demokratiske samfund om, at man aldrig må basere sin historie udelukkende på én kilde eller part (hvis det er journalistik), eller sin dom udelukkende på den ene parts version (hvis det fx er en retssag). Og om, at man i det hele taget altid bliver nødt til at kunne have en åben, kritisk debat, hvor det er det stærkeste (fornufts)argument, der vinder. Asymmetrien, hvor den ene part på forhånd favoriseres og tilgodeses, fører til, og har de facto ført til, en alt for hurtig, yderst problematisk konsensuscementering, som i bund og grund minder om den, vi kender fra de totalitære samfund (af hvilken politisk beskaffenhed, de nu end måtte være). Altså de samfund, vi i Vesten i nyere tid har gjort alt for at distancere os fra.





Mailtråden, der sladrede


En undtagelse fra reglen om, at de etablerede medier gang på gang syntes at jokke i spinaten, når det gjaldt Forfatterskolesagen (og også andre MeToo-sager) – sandsynligvis til stor skade for dem selv på længere sigt, både økonomisk og selvbestemmelsesmæssigt – var Berlingske, hvis unge journalist Tobias Reinwald gjorde det første egentligt seriøse og, skulle man tro, selvfølgelige kulegravningsarbejde for at finde ud af, hvad der egentlig var op og ned, hoved og hale i skandalen. Mens alt det ovennævnte fandt sted – dvs. glidningen fra den ene løse beskyldning og anklage til den næste som begrundelse for bestyrelsens fyring af Jeppe Brixvold – var der således hændt noget.

Ud af mørket var dukket en mailtråd op, som en stor del af de 55 brevskrivere havde brugt til at kommunikere på i døgnet fra Guldager-klummens offentliggørelse og frem til brevets afsendelse. Der igen førte til bestyrelsens prompte udmelding til pressen om whistleblowerordning samt fyring af rektor. (Lige så prompte, som sagt, som Akademiets udmelding om advokatundersøgelsen efter Dagens Nyheter-artiklen.) Og den viste, som allerede antydet, noget ganske andet end det, der var blevet præsenteret i medierne som den officielle begrundelse for at kræve en undersøgelse. For det første viste tråden utvetydigt, at det var Guldagers Politiken-klumme, der udløste brevaktionen – hvad offentligheden ikke vidste noget om, eftersom brevet til bestyrelsen på dette tidspunkt endnu ikke havde været optrykt. Helt konkret er det en af de nævnte forfattere og kollegaer, en kvindelig dansk modtager af Nordisk Råds litteraturpris, der sammen med klummeskribenten tager initiativet til brevet. I følgeskab med fire andre kvinder indleder de aktionen og indser hurtigt, at det er en god idé at få nogle mænd med. Den første mail fra prisvinderen lyder som følger: ”Kære alle! Som følge af Katrine Marie Guldagers klumme i Politiken (vedhæftet) har vi udarbejdet dette brev til forfatterskolens bestyrelse. Hvis I har lyst til at være medunderskrivere, så sig JA her. Der er deadline i morgen, onsdag d. 17.10, klokken 15. Hvis I er uenige kan I bare ignorere det Kh fra os v/ xx.” For det andet dokumenterede mailtråden sort på hvidt, at motivationen hos den hårde kerne blandt brevskriverne utvetydigt havde været at få navngivne personer fyret. Med andre ord: det stik modsatte af uvildighed.

Det fremgår således, at navngivne ansatte på skolen rent faktisk bliver fremholdt som mål for brevet og den efterfølgende ’undersøgelse’, der dermed ingenlunde kan kaldes uvildig, men må kaldes forhåndsindtaget, partisk. Præcis som vi har oplevet det i så mange andre MeToo-sager. Flere steder i tråden tales der eksplicit om Brixvold og om en lærer, der blev ansat på skolen i Brixvolds tid som rektor, og om at de begge skal fyres. ”Personligt ser jeg gerne to personer der fratræder deres stillinger på den skole,” skriver KNG. ”Præcis,” skriver MM. En anden, IM, der fremstår som en af de mere moderate, skriver: ”Jeg synes det er problematisk at tale om opfordring til uvildighed og samtidig være vidende om at flere medunderskrivere ønsker navngivne ansatte fyret.” Hvortil KG replicerer: ”Man skal ikke skrive under hvis man ikke har lyst. Dette er kun et initiativ, hvis man hellere selv vil tage et andet initiativ på en anden måde, på et andet tidspunkt, så gør man bare det. Hvad der skal ske, er op til bestyrelsen, og det er ikke noget, vi som enkeltpersoner kan tage os af, synes jeg. Men som sagt: Hvis I hellere vil gøre noget andet på en anden måde, så er det jo helt fint!” (stavefejlene er korrigeret her). KNG istemmer med ordene: ”Selvfølgelig skal det være uvildigt, jeg kommer aldrig til at sige, at nogen skal fyres offentligt, men jeg har stadig viden der gør det umuligt for mig ikke at have det standpunkt. Helt personligt.” Et andet sted skriver NSV: ”Hvis målet er at rydde op i den nuværende lærerstand, så er det måske mere effektivt med en anden formulering i brevet.” Hertil svarer KNG: ”Men det er da langtfra det eneste mål tænker jeg.”

Med mailtråden som baggrund og hovedmateriale lavede Reinwald derfor en ny stor Berlingske-artikel – han havde på daværende tidspunkt allerede et par stykker af lidt mindre omfang bag sig. Dén artikel er efter min bedste vurdering noget af det tætteste, man kommer på den egentlige sandhed bag de mere officielle forklaringer, som har verseret – for ikke at sige raseret – i offentligheden siden brevets afsendelse og fyringen. Hvor ansvaret for miseren alene var blevet lagt på Jeppe Brixvold. Med til at løfte artiklen op på et andet niveau – såvel journalistisk som intellektuelt – var, at Tobias Reinwald havde fået Per Aage Brandt, der, ud over at være digter, musiker og internationalt berømt filosof, også var med til at grundlægge Forfatterskolen i 1987 sammen med digteren Poul Borum, til at medvirke. Ligeledes Jeppe Brixvold og undertegnede havde Tobias Reinwald fået til at bidrage. Artiklen, der blev trykt d. 30. november, altså ca. en måned efter, at konflikten var brudt ud, startede sådan her:

Konflikten om Forfatterskolen er et udtryk for en regulær magtkamp i det litterære miljø, mener medstifter af skolen, digteren Per Aage Brandt. Lektor Marianne Stidsen er enig. ’Flere litterære kritikere sagde fra begyndelsen, at jeg var af det forkerte køn’, siger den fyrede rektor, Jeppe Brixvold. Kritikerne forholder sig tavse. Historien handler om rygter og i sidste ende om magt. Men også om et opgør med, hvad nogle opfatter som et mandsdomineret litterært miljø.



Efter at have resumeret sagens efterhånden velkendte akter (vel at mærke, som det også fremgår af ovenstående citat, med behørig hensyntagen til, at der havde været forskellige opfattelser af tingene i omløb), går Reinwald over til at præsentere det nye kildemateriale: den lukkede mailtråd, som brevskriverne havde kommunikeret på op til afsendelsen af brevet til Forfatterskolen, hvor de alvorlige og vedvarende rygter (som avisen allerede kort forinden havde nævnt i en mindre artikel) i nogen grad blev skabt og dyrket af flere af de forfattere, som samtidig opfordrede Forfatterskolen til at undersøge rygterne. Omkring 40 forfattere var med i den lukkede samtale, herunder adskillige prominente af slagsen (selvom Berlingske valgte ikke at offentliggøre navnene). Mange af deltagerne i samtalen, dog ikke alle, endte med at skrive under på brevet.

Ud over, at det af den lukkede mailsamtale tydeligt fremgår, at flere af deltagerne direkte ønsker navngivne ansatte på skolen hældt ud, fremgår det også, at en stor del af alle de rygter, der ifølge Guldagers klumme florerer omkring Forfatterskolen, er skabt af brevskriverne selv. Tråden indeholder, siger og skriver kun ét eksempel på en konkret hændelse (som ovenikøbet har fundet sted før Brixvolds rektortid), hvor en lærer råber ad en kvindelig elev – og blev fyret for det. Resten er løse rygter og diffuse anklager. Der er altså tale om et brev, der henviser til nogle rygter, som brevskriverne selv er med til at skabe. Ræsonnementet synes at være: ’Én siger: Der er jo foregået vildt mange krænkende ting. En anden siger: Hvis dét er sandt, skriver jeg under!’ For eksempel skriver JSK: ”Jeg skriver også gerne under. Har ikke noget forhold til Forfatterskolen og kender ikke rygterne, men det lyder da på folk i den her tråd som om der er noget der bør forandres derinde.” – En tidligere elev på skolen bekræftede da også senere i et opslag på forfatteren Kristian Ditlev Jensens facebookvæg, at MPH – der ligesom MM havde søgt rektorstillingen, og senere til Berlingske udtalt, at hun var ”sur” over ikke at have fået den – havde været i gang med at sprede sladder og rygter om Jeppe Brixvold og skolen fra den dag, han blev ansat.

Da Tobias Reinwald spørger Per Aage Brandt om forløbet, svarer denne, at han er stærkt skeptisk over for processen bag fyringen. ”Jeg ser et uspecificeret angreb baseret på rygter uden indhold til at foretage en afskedigelse. Det er juridisk og etisk fuldstændig uacceptabelt.” Brandt fortsætter herefter med at fortælle om, hvordan skolen altid har været i modvind. Men i starten kom kritikken af skolen udefra. Det gør den ikke nu. I dag er det vendt om, så det er folk, som kender skolen indefra, der falder den i ryggen, siger han. Folk som muligvis, konkluderer Per Aage Brandt, kan have skiftet opfattelse og nu ser Forfatterskolen som et magtmiddel, der bør overtages. Dermed er de fortalere for, at kvinder skal tildeles privilegier. Imidlertid er dette, slår Brandt fast, ”en meget speciel opfattelse af feminisme og ikke anbefalelsesværdig.” Feminismens program er jo, som han pointerer, ”en kamp for ligestilling.”

Historiens hovedperson, Jeppe Brixvold, bekræfter Brandts udlægning. I hans opsigelse stod, som Brixvold påpeger, at han blev fyret på grund af en langvarig uro omkring skolen, en uro, som han ikke havde formået at få standset. Og lægger så til: ”Det kan godt være, der har været uro omkring skolen, men den har været umulig at kontrollere. Den er især foregået på de sociale medier [jævnfør den tidligere elevs facebookkommentar om MPH, MS]. På selve skolen synes jeg vi har haft et højt fagligt niveau og en bedre social stemning, end jeg tror der har været i mange år.” Brixvold beretter desuden i interviewet, at han har oplevet sin rektortid på Forfatterskolen som ”belejret”. ”Flere litterære kritikere sagde fra begyndelsen, at jeg var af det forkerte køn, og en medansøger til stillingen skrev et manifest i Politiken, hvor hun kaldte skolen for et patriarkat og hentydede til mig som en slags bedaget alfahan. En anden medansøger ringede en elev på skolen op for at udtrykke sin bekymring over min påståede alkoholisme. Jeg nævner blandt andet de ting for at pege på, at kritikken ikke var faglig, men personfikseret.”

Bestyrelsesformand Bodil Marie Stavning Thomsen havde, fremgik det af en notits til slut i artiklen, fået tilbud om at kommentere på historien, men valgte at takke nej. Mens Katrine Marie Guldager og Mette Moestrup (der i øvrigt, hvilket er blevet bekræftet af Per Aage Brandt, som selv har været professor i Aarhus, kender Stavning Thomsen særdeles godt fra det feministiske forskningsmiljø på Center for Kulturforskning i Aarhus i 1990’erne) angiveligt ikke svarede tilbage på Berlingskes henvendelser.





Heksen som feministisk forbillede


At Berlingske-artiklen med udgangspunkt i mailkorrespondancen, som jeg også selv havde haft lejlighed til at studere, da den inden artiklens offentliggørelse var blevet sendt til mig af en kilde, som ønsker at være anonym, ikke alene præsenterede en anden version, men en version, der lå betydelig tættere på sandheden, blev yderligere bekræftet, da jeg – som forberedelse til Berlingske-interviewet – begyndte at bore i nogle af de artikler og tiltag fra den ’hårde kerne’, som jeg her kalder dem, i brevskrivergruppen. Her blev mistanken om, at motivationen bag brevskrivningen for en dels vedkommende absolut ikke havde været den uvildige (idealistiske og altruistiske, kunne man også sige) undersøgelse, der officielt skiltedes med, og som blev formidlet ukritisk – ja, faktisk chokerende og håbløst ukritisk – videre af en stor del af pressen, men derimod et højst ’vildigt’ feministisk kupforsøg, således kun bestyrket. (Et forhold, som Katrine Marie Guldager, skønt hun er udmærket bekendt med det, altså går ud og lyver lodret om.)

Det første signal om, at det er en sådan magtkamp, der ligeledes viser sig at ligge bag Forfatterskolesagen, får vi allerede i 2015, kun ganske kort efter, at ansættelsen af Brixvold var blevet offentliggjort. Her publicerer Mette Moestrup i Politiken d. 4. oktober det føromtalte manifest ”Patriarkatet i litteraturen”, som lægger fyndigt ud med det retoriske spørgsmål: ”Har vi stadig brug for patriarkatet i litteraturen? Og, hvis ja, hvad skal vi så bruge det til? Skal vi bruge det til at fastholde fokus på den europæiske, moderne kanon? Læse mere Joyce, Proust, Céline? Baudelaire, Rimbaud, Rilke, Knausgård og Norén og ... ja, hvem er det egentlig i Danmark?”

Enhver i det litterære miljø kunne genkende netop Jeppe Brixvolds modernistiske kongerække i navneopremsningen og havde derfor heller ikke svært ved at svare på det sidste spørgsmål.

Manifestet sluttede med opfordringen:

Kom med os til en sort lysning, hvor patriarkatet er sat ud af spil. Her samler vi kræfter til et oprør. Alle, som ikke orker den gamle verden mere, skal samles her og sige, hvad de mener. Højt under månen. Midt i mørket. Vi kommer fra alle hjørner, og vi samles i en midte. Vi gør vores ting i fællesskab. Langsomt, men sikkert, vil patriarkatet derefter skrumpe og vige for stærkere og mere samtidssvarende kræfter. Alle litterære institutioner, forlag, redaktioner og strukturer vil bøje sig for vores viden, indsigt, nytænkning, åbenhed. Med Emily Dickinson, frit efter hukommelsen: Come, be my Ally.



Avisen fulgte straks op på artiklen med en rundspørge blandt forfatterkollegaer. På spørgsmålet, om Moestrup havde ret i, at hvide mænd stadig dominerede i litteraturen, svarer en af de tidligere rektorer, Hans Otto Jørgensen, som da også indtil videre har været forskånet for at blive trukket ind i krænkelsesballaden, at ”Hun har evig ret – jeg ved ikke, hvad vi skal med det der patriarkat. Det kan vi ikke bruge til noget.” Olga Ravn – nær veninde med Mette Moestrup (jævnfør et stort interview med dem begge i ALT for damerne i 2016) – istemmer kritikken: ”Min umiddelbare reaktion, da jeg læste manifestet, var genkendelse. Jeg møder hele tiden i min hverdag fællesskaber, hvor der slet ikke reflekteres over, at de kun består af mænd. Og samtidig kommer der fra staten og alle mulige andre kanaler en stemme, der konstant fortæller kvinden, hvad hun skal gøre med sin krop,” siger hun. Også Leonora Christina Skov mener, manifestskriveren har et clue.

Dette feministiske opråb i dagene og ugerne omkring Jeppe Brixvolds ansættelse – et opråb, som også andre tog del i – blev i løbet af de næste tre år, dvs. frem til Brixvolds afskedigelse i oktober 2018, til en decideret feministisk oprustning – ja, til den ’belejring’, Brixvold selv taler om. Faktisk havde de allerede så småt varmet op i 2014 med opfindelsen af begrebet ’Generation Etik’, som bl.a. Olga Ravn var med til at lancere. I den forbindelse publicerede hun et andet manifest i sin faste avis Information under titlen ”Sorry Mallarmé”, hvori hun skriver følgende, som i lyset af den netop gennemspillede Forfatterskolesag nødvendigvis må forekomme stærkt interessant:

Mere end at der er ved at ske et generationsskifte i dansk litteratur, tror jeg, at der er ved at ske et magtskifte. De mennesker, der taler meget, der har været med til at definere og foreslå, hvordan vi skulle forstå litteratur – Niels Frank, Jeppe Brixvold, Lars Bukdahl, og jeg kunne godt nævne alle mulige andre, nu er det bare dem, jeg lige kan huske – kritikerne med andre ord, tænkerne, filosofferne, det kan føles, som om deres tid som ledende filosoffer er ved at være forbi.



Her bruges udtrykket ’magtskifte’ altså direkte. Ligesom vendinger som ”Kom med os til en sort lysning, hvor patriarkatet er sat ud af spil. Her samler vi kræfter til et oprør” og ”Alle litterære institutioner, forlag, redaktioner og strukturer vil bøje sig”, blev brugt i Moestrups.

Så altså, for at samle op: kollektivisme, feminisme, irrationalistisk heksedyrkelse og aktivisme – under ét: revolution – det er, hvad det nye radikalfeministiske fællesskab går ud på.

Man kan mene om det, hvad man vil. Der kan jo også være noget smukt – og ligefrem nødvendigt – i at give udfoldelsesplads for disse irrationelle sider af det menneskelige. Problemet er bare, når det bliver konverteret til en aktion af den type, der fører til, at andre mennesker bliver fyret fra deres job og hængt ud i offentligheden for de værste ting, uden noget som helst krav om dokumentation. På grund af en uro, som anklagerne i sidste ende selv har skabt. Og bevidst og systematisk optrappet i årene fra rivalen blev ansat og frem til hans afskedigelse. Her knækker filmen totalt.

Det, man efter min mening i bund og grund bør studse over, og som får det feministiske korthus til at rasle sammen, er, hvis vi nu et øjeblik bevæger os fra heksebryggets tågeverden og ud i den virkelige verden, at præmisserne for det så heftigt eftertragtede magtskifte simpelthen ikke holder. De stemmer nemlig, viser det sig ved en nøjere granskning, på ingen måde overens med de faktiske forhold i det, man er fristet til at kalde jernladyindustrien – ligesom de heller ikke gjorde det i tilfældet med KU, hvor der allerede var regler for adfærd, og med Svenska Akademien, hvor – som vi har set – reformerne allerede længe havde været i gang. For der var ikke på det tidspunkt, det er den skinbarlige, dokumentérbare sandhed, om så blot den mindste lillebitte flig af patriarkat tilbage i kulturen herhjemme. Det hele byggede med andre ord på en fantasme. Lige så opreklameret krigen mellem ’kulturmanden’ og ’kulturkvinden’, der førte til Svenska Akademiens sammenbrud, var, lige så historieløse, ude af proportioner og realitetsfornægtende var således de feministiske beskyldninger, som førte til Brixvolds fyring. Hvilket igen kan pege i retning af, at man har en agenda, som ikke har det fjerneste med idealistisk ligestilling at gøre, men derimod udelukkende med uretmæssig magterobring uden om de demokratiske kanaler. Med særlige ’privilegier’, som Per Aage Brandt kaldte det. To faktuelle ting kan understøtte den pointe.

For det første: I 2013, to år før balladen bryder ud, skriver Karen Syberg, en af de mest garvede og respekterede blandt de ældre feministiske litterater, en artikel i Dagbladet Information under den i lyset af Forfatterskolesagens hændelser bemærkelsesværdige overskrift: ”Forfatterskolen har skabt ligestilling”. Artiklen indledes med ordene: ”Kvindelige forfattere følger samme tendens som kvinderne i øvrigt: De uddanner sig og kan måle sig med mændene i såvel antal som tyngde.” Og den fortsætter med at konstatere, at efter et langt, sejt tilløb med mange ups and downs for kvindesagen, begynder det for alvor at rykke i 1960’erne og 70’erne med ungdomsoprør og ny kvindebevægelse. Desuden var kvinderne fra midten af 1960’erne kommet ud på arbejdsmarkedet, mens Ungdommens Uddannelsesfond og senere SU gjorde det muligt for helt nye samfundsgrupper at studere. Kvinder fik, skriver Syberg, ”højere uddannelser i et hidtil uset omfang, i en grad så det i dag ligefrem vækker bekymring: De er på vej til at overhale mændene.”

Men det er, fortsætter hun, med Forfatterskolen, at forandringen for alvor slår igennem. Ursula Andkjær Olsen, Solvej Balle, Sissel Bergfjord, Connie Bork, Signe Brønserud, Julia Butschkow, Kristina Nya Glaffey, Katrine Marie Guldager, Kirsten Hammann, Ida Marie Hede, Helle Helle, Lene Henningsen, Christina Hesselholdt, Lone Hørslev, Josefine Klougart, Marie Kudahl, Maja Lee Langvad, Maja Lucas, Henriette E. Møller, Asta Olivia Nordenhof, Dy Plambeck, Merete Pryds Helle, Olga Ravn, Anne-Cathrine Riebnitzsky, Signe Schlichtkrull, Christel Wiinblad og flere endnu er uddannet på Forfatterskolen, mens der i de yngre generationer ikke dukker mange op uden denne uddannelse. Forfatterskolen har, konkluderer Karen Syberg, ”ikke blot åbnet en sluse for talentudfoldelse. Den har også skabt ligestilling.”

Kun to år efter skulle det hele altså være vendt 180 grader rundt? Næppe.

Det andet, der kan være med til at underbygge påstanden om, at der ikke var om så blot den mindste skygge af patriarkat i litteraturen, er, at kvinderne på dette tidspunkt faktisk næsten havde sat sig på så godt som alle legatpengene herhjemme. Det fremgik bl.a. af en artikel i Politiken fra 2011 (dvs. før det store feministeksprestog går i gang). Artiklen, der blev bragt d. 21. februar og er skrevet af avisens daværende og nuværende souschef på kulturredaktionen, Jens Lenler, indledes med følgende passus: ”Det er en myte, at mændene stadig sidder på flæsket i den litterære verden – i hvert fald, når det handler om den statslige kunststøtte.” Herefter bibringer artiklen – ud over interviews med flere relevante aktører inden for miljøet (herunder undertegnede) – en opgørelse over, hvor de litterære legatpenge er landet i nyere tid. Og det er ret opsigtsvækkende læsning, må man nok sige, præMeToo’ernes bombastiske udmeldinger om patriarkatet i litteraturen taget i betragtning. For rent faktisk er det kvinder, der løber med de største støttebeløb. Det fremgår sort på hvidt af de tal, som Politiken Research havde kalkuleret sig frem til, og som artiklen var baseret på:

Der ligger 8 kvinder i top-ti, når man gør den samlede litteraturstøtte fra gængse puljer under Statens Kunstfond og Statens Kunstråd op over de seneste fem år. Kvindelige forfattere fik i gennemsnit også godt 11.000 kroner mere end deres mandlige kolleger i perioden. Til gengæld har Forfatterforeningens formand ret så langt, at flere mænd end kvinder får støtte – nemlig 433 mænd mod 273 kvinder i de fem år. Den tendens harmonerer med medlemstallene i de to forfatterforeninger, hvor der også er flere mænd end kvinder i nogenlunde samme forholdstal.



Så altså, der er et eller andet, der halter gevaldigt, hvis man går efter noget, der blot minder om en sammenhængende argumentation. Ser man på de faktiske forhold i jernladyindustrien (som jeg altså tillader mig at kalde det) i den pågældende periode, ja, da har de, viser det sig, aldrig nogensinde været så gunstige for kvinder. Skal man være lidt pernittengryn, så havde kvinderne endda på flere punkter overhalet mændene – bl.a., som vi har set, når det gjaldt legatpenge. Så altså: seriøs magtubalance i mændenes favør? Det kan man vist ikke just påstå.

Hvad var da problemet? Problemet kan kun forklares, sådan som bl.a. Per Aage Brandt og jeg selv gjorde det i Reinwald-artiklen, nemlig ved at slå fast, at dette overhovedet ikke handler om – eller på noget tidspunkt havde handlet om – en rimelig fair og fornuftig ligestillingskamp, men derimod om en misforstået feminisme, der skal give særrettigheder til kvinderne (nogle få kvinder, nærmere bestemt). Der altså skal få kvinder ovenpå, alene i kraft af deres køn; mens mænd så til gengæld skal dukkes; også alene pga. deres køn. Akkurat ligesom andre befolkningsgrupper: sorte, jøder og homoer tidligere har skullet det. Og gerne helt ned under gulvbrædderne, hvis det står til den hårde kerne. Sådan som vi også har set det i Sverige og andre steder.

I den forbindelse skal tilføjes en ting, som yderligere kan understøtte påstanden om magtkamp frem for ligestilling og ’oprejsning for ofrene’ (med Guldagers formulering i førnævnte klumme) som den egentlige årsag bag Forfatterskolesagen. Nemlig, at Bodil Marie Stavning Thomsen indtil flere gange i det første interview i Politiken umiddelbart efter fyringen understreger, at det ikke er hende, der har ansat ham, altså Jeppe Brixvold. Hvilket forekommer at være en temmelig bizar oplysning at give for en bestyrelsesformand. Det virker i hvert fald bestemt ikke, som om hun som udgangspunkt bakker sin leder særlig meget op. Hvilket igen må siges at være ret uhørt.

Tilbage er derfor kun at afsløre, at dette er, og fra starten af har været, en feministisk kønskamp med afsæt i MeToo og i forsøget på at kuppe Forfatterskolen med udemokratiske midler, dvs. gennem populistisk afpresning i form af sladder, rygter og diffuse anklager genereret på Facebook og andre steder. Samt ord- og kategoriglidninger, som får alvorlige overgreb til at ligge på niveau med bagatelagtige hændelser. Og som i det hele taget har til formål at skabe forvirring, så alle udenforstående har pokkers svært ved at se, hvad der er op og ned. For hvad er egentlig sådan noget som ”uønsket intimitet” og ”upassende behandling”? Hvem skal overhovedet definere det? Og er det ikke netop sådanne udtryk, som er umulige at definere, så det står glasklart, hvad de egentlig betyder, og hvornår man egentlig er på den rigtige og hvornår man er på den forkerte side af hegnet?





Afsløring af den identitetspolitiske agenda


Afsløringen af den identitetspolitiske, feministisk-aktionistiske agenda som den virkelige årsag bag Forfatterskolesagen faldt mere eller mindre sammen med CBS-sagen om Den danske sang, der var ’en ung blind pige’. Om det var skæbnens retfærdige hånd, der greb ind – eller det blot var et tilfældigt sammentræf – skal jeg ikke kunne udtale mig om. Men i hvert fald var det nok på et eller andet plan medvirkende til, at kulturminister Mette Bocks sidste udmeldinger til Forfatterskolens bestyrelse før årsskiftet lød: 1) I får ikke en rød reje til jeres advokatundersøgelse (herunder til betaling af den medietræning, bestyrelsesformanden åbenbart synes, hun er nødt til at have), og 2) I skal stå skoleret for mig lige efter nytår med en plan for, hvordan I har tænkt jer, at skolen skal køre videre.

For dem, der havde forsøgt at tale fornuftens og sandhedens sag, måtte det nødvendigvis føles som lidt af en sejr efter det opslidende MeToo-år med alle de indædte kampe, der skulle udkæmpes. Nogle gange, i de mest intensive perioder, op til flere gange daglig. Og selvom en nyere undersøgelse – foretaget af en lektor fra Aarhus Universitet – mente at kunne påvise, at MeToo-kritikerne havde haft mest vind i sejlene i den danske offentlighed, er det i hvert fald ikke mediernes skyld (eller fortjeneste, om man vil). Tværtimod kan det ud fra de kvalitative undersøgelsesmetoder, jeg selv bekender mig til og altid har bekendt mig til, bekræftes, at det indimellem har været endog temmelig meget op ad bakke at komme igennem med MeToo-kritikken. Personligt har jeg, som det også fremgår af denne bog, været heldig at få mange indlæg trykt, men de er bestemt ikke gået lige glat igennem allesammen, og jeg har da også fået en hel del retur. (Andre, bl.a. Horace Engdahl, er blevet deplatformet, som det hedder i dagens retorik, på en langt mere kontant måde, fx da han blev nægtet taletid ved Det Svenske Akademis højtidssammenkomst i 2018.)

Når det kan have betydning at nævne det her, er det ikke for på nogen måde at jamre. Det er fordi, der i det hele taget ikke var ret mange – og da slet ikke af hunkøn – som skrev eller fik trykt MeToo-kritiske indlæg (hvilket jeg fik bekræftet af en studievært på P1, da jeg på et tidspunkt blev bedt om at medvirke i hans radioprogram og måtte takke nej). Skulle det derfor være sandt, at MeToo – alt i alt – havde svært ved rigtigt at slå igennem i den danske offentlighed (og det tyder noget faktisk på, jævnfør også den store artikel, som Troels Heeger lavede i Berlingske d. 6. oktober i anledning af MeToos etårs fødselsdag, og hvor jeg også bidrog – skønt jeg nok må indrømme, at jeg ikke var den, der råbte højest hurra for fødselsdagsbarnet), vil jeg i så fald vove den påstand, at det mest af alt skyldes danskernes grundlæggende sunde fornuft, der forhindrer dem i at hoppe på alle de mærkelige tidsåndstog, der brøler forbi deres næser. (I hvert fald når de har et venstrepopulistisk tilsnit. For højrepopulismen har, ved vi jo, haft endog særdeles godt fat i danskerne.)





Efterspillet


At brevskrivernes sabotageaktion end ikke blev reddet hjem af offentliggørelsen af resultaterne af Sirius Advokaters whistleblowerundersøgelse, viste den første måned i det nye år.

Det troede man ellers først, da Forfatterskolens bestyrelse i midten af januar udsendte sin pressemeddelelse. I redegørelsen kan man læse, at der mellem 1989 og 2018 blev indgivet hele 43 indberetninger om grænseoverskridende adfærd begået af ”personer med tilknytning til Forfatterskolen,” og at 27 af disse indberetninger vedrørte personer i ”tidligere ledelsesfunktion.” Desuden bemærkedes det i redegørelsen, at ”størstedelen af indberetningerne vedrører mere end én person og mere end én isoleret hændelse.” Indberetningerne vedrører i alt 11 personer. Whistleblowerundersøgelsens resultater bidrager, som det videre hedder, til bestyrelsens samlede billede af en kultur på Forfatterskolen, der ”historisk har set gennem fingre med grænseoverskridende adfærd.” Og den ”understøtter de forandringer i skolens ledelse og kultur, som bestyrelsen igangsatte med ændrede adfærdsregler i 2017”. Ifølge pressemeddelelsen ville whistleblowerundersøgelsen fremover fungere som et vigtigt redskab i den ’kulturændring’ (et interessant udtryk, som jeg skal vende tilbage til i sidste kapitel), som bestyrelsen var i færd med at implementere. Et arbejde, der angiveligt især vedrørte de organisatoriske og administrative forretningsgange i den daglige ledelse, og som Forfatterskolen var i dialog med Kulturministeriet om.

Pressemeddelelsen blev fulgt op af flere interviews med billeder af en synligt tilfreds – for ikke at sige nærmest uklædeligt triumferende – bestyrelsesformand. Vi var nogle, der forsøgte at tage til genmæle. Men det var først, da Niels Frank, selv tidligere Forfatterskoleleder og en af de udhængte i både pressen og rapporten, kom på banen med det måske – ind til videre i hvert fald – allermest afslørende indlæg i hele Forfatterskoledebatten (for ikke at sige i hele den nordiske MeToo-debat), at den matriarkalske fløj klappede i. For en stund i det mindste. Og med god grund. Indlægget, der stod i Weekendavisen d. 1. februar 2019, bestod i det store og hele ikke af andet end en klarhovedet, genuint objektiv og kritisk gennemgang af factsene bag de advokatrapporttal, som Bodil Marie Stavning Thomsen havde været ude at vifte med – og som en over al måde MeToo-begejstret kulturredaktør på Politiken, der begyndte at føle vinden blæse sin vej, nærmest slet ikke kunne få armene ned over. Dén gennemgang viste sig imidlertid i sig selv at være mere end nok.

Det vigtigste at hæfte sig ved i artiklen, som Frank – meget apropos – havde kaldt ”Forfatterskolens sidste suk”, var den nok så chokerende påvisning af, at en stor del af indberetningerne overhovedet ikke var kommet fra dem, der angiveligt skulle have oplevet det, der blev indberettet. Enten, kan man gætte på, fordi de i egen optik ikke havde oplevet noget grænseoverskridende, hvorved indberetningerne måtte siges at være konstruerede. Eller fordi de simpelthen syntes, at det, de eventuelt skulle have oplevet af ubehagelige situationer, var så bagatelagtigt, at det måtte siges at høre med til ethvert moderne menneskeliv. At det med andre ord nærmest ville have været pinligt at begynde at indberette det, som var der tale om virkelige, dvs. kriminelle, overgreb. Med Niels Frank-artiklens ordlyd: ”Mange havde […] indgivet en klage over noget, der ikke vedrørte dem selv personligt. Om ét konkret tilfælde hed det ligefrem: ’Ingen af indberetterne har indberettet krænkelser af dem selv.’”

For at gentage en formulering fra den store Reinwald-artikel i Berlingske var endog selve rapporten, ligesom også Akademirapporten ifølge Alcalá og Frostenson, altså et langt stykke hen ad vejen rygte på rygte på rygte på rygte. – Ja, hvem havde i grunden nogen som helst garanti for, at ikke de fleste af indberetterne i virkeligheden var identiske med selve brevskrivergruppen? Det hele var jo så anonymiseret, at ikke engang advokatbureauet anede, hvor indberetningerne i grunden stammede fra.

Det andet, man kan konstatere ud fra Frank-artiklen, er, at de fleste af de indberetninger, der var kommet ind førstehånds, netop tangerede det nærmest pinligt bagatelagtige. For eksempel når der under ”seksuel chikane” figurerede en kategori, som hed ”seksuel tilnærmelse”. (Man må da håbe, at mange, også i fremtiden, vil dumpe ned i denne kategori, for ellers ser det sandelig ikke for godt ud for reproduktionen – for ikke at tale om kærligheden i det hele taget.) Eller når én havde indberettet, at Niels Frank engang for en menneskealder siden havde kaldt vedkommende for ”en sur mokke”. Eller når en tredje havde indberettet, at Niels Frank på et tidspunkt havde været ”nedladende” over for hans tekst i undervisningen (en risiko, man som elev nok må kalkulere med, hvis man vil lære noget).

Begge dele, både de mange andenhåndsindberetninger og de mange bagatelagtige førstehåndsindberetninger, peger – som også mailtråden og den feministiske oprustning i perioden fra Brixvold blev rektor og til Forfatterskolesagen brød ud – nærmest med en vognstangs tydelighed i retning af det aftalte spil og det planlagte kupforsøg, vi var flere, der fra starten forsøgte at antyde var sagens rette sammenhæng. Givetvis orkestreret af den hårde kerne, javel; men hvor mange har ikke været utilgiveligt blåøjede – for ikke at sige stæreblinde, hvis man vil undskylde udtrykket – når de kritikløst er kørt med på den? Uden endda efterfølgende at føle nogen som helst tilskyndelse til at være med til at korrigere de urigtige og bevidst konstruerede, vildledende beskyldninger, man selv havde været med til at sætte i omløb, og som ovenikøbet havde kostet en af ens forfatterkollegaer (der i Berlingske d. 26. november bliver beskrevet som en god lærer og en god rektor af såvel en tidligere som en nuværende elev) sin stilling?

”Hele spektret,” sagde Bodil Marie Stavning Thomsen om det areal, rapporten dækkede. Ja, det må man da i dén grad sige! Bortset fra, at den eneste del af spektret, der burde fortjene revselse og løftede øjenbryn i en offentlig sammenhæng, ikke var med. Den nemlig, hvor en konkret person anklager – og med rette vel at mærke – en anden konkret person for at have begået en konkret forbrydelse. Det vil sige en indberetning, der førte til politianmeldelse. Lige akkurat dén del af arealet, den eneste relevante del, kunne vi også kalde den, glimrede ved sit fravær.

Resultatet af alle disse illegitime manøvrer var det oprørende, at man havde kunnet banke statistikken i vejret på en måde, der åbenbart ikke gav anledning til nogen journalistisk undren – i første omgang i hvert fald. Hvilket i sig selv må siges at være stærkt bemærkelsesværdigt i en civiliseret samfundsorden som den, vi – stadig – skal forestille at leve i. For hvad hvis nu ikke Niels Frank af egen drift havde taget det store slid med at kulegrave rapporten (som han, som en af de berørte på advokatfirmaets anbefaling havde fået adgang til dele af – og også havde tilladelse til at citere fra – men som i øvrigt ikke er offentligt tilgængelig) og afdække dens egentlige sammenhænge? Var de da overhovedet kommet frem?

Det kan man faktisk godt tvivle på. Og dog ville det have været utrolig nemt at afsløre dem, ordglidningerne, det at man med vold og magt og lys og lygte ledte efter noget, man kunne hænge folk op på og bringe dem i fedtefadet for (et træk som går igen i MeToo-sagerne, og som vi har en kulturel erindring om fra de totalitære samfunds måde at operere på); alt dette peger i retning af, at disse mennesker åbenbart skal fældes. At det er dét, der fra begyndelsen af har været meningen med det hele. Og hvorfor? Jo, blot fordi de er mænd. Og måske også fordi de er nogle bestemte mænd, som man af den ene eller den anden grund har set sig vred på. Eller fordi de er kvinder, som anses for disse mænds lakajer.

Frugten af den postlitterære og postdemokratiske kultur?





Konkrete forslag


Kigger vi tilbage på forfatterskoleforløbet kan man vel godt til en vis grad forstå bestyrelsens dilemma, stillet over for brevet fra de mange forfattere, som af bestyrelsesformanden blev angivet som vigtig baggrund for fyringen (jævnfør den tidligere nævnte Berlingske-artikel fra d. 26. oktober). For hvilken ansvarlig bestyrelse ønsker ikke at værne om institutionens gode navn og rygte? Eller skabe ro om den, så den kan udføre det arbejde, den rent faktisk er der for?

Ikke desto mindre er det selvfølgelig fundamentalt set en fuldkommen uholdbar situation for et moderne demokratisk samfund, hvis institutionerne på den måde, man igen og igen har set det ske i MeToo-året, bl.a. i Forfatterskolesagen, lader sig drive rundt i manegen og ligger under for alskens populistiske afpresningsforsøg. Men det er efter min mening ikke længere nok at kæmpe fra sag til sag for at imødegå de fyringer og folkedomstolsudhængninger, man ser finde sted rundt omkring, ikke alene på kunstskolerne, men også alle mulige andre steder. Man er, tror jeg, nødt til at komme ned under overfladen, ned til det grundlæggende, for at finde fodfæste igen.

Tre forslag kunne i den forbindelse tænkes til imødegåelse af fremtidige situationer som den på Forfatterskolen, på KU og i Svenska Akademien:

1. Institutionerne burde én gang for alle vedtage – og også fastslå udadtil – at man ikke agerede på løse rygter og diffuse anklager. I stedet burde de forlange, at alle anklager skal være konkrete og gå igennem de formelle kanaler, der allerede findes stort set alle steder. Her skal der selvfølgelig også være mulighed for at anke, hvis man ikke er enig i en afgørelse. Svigter institutionernes eget klageapparat, ja, da er det klart, at der er grund til at råbe vagt i gevær og eventuelt inddrage pressen. Men først i sådanne tilfælde vil det være legitimt og noget, en institutionsledelse skal være forpligtiget til at reagere på.

2. Proportionssansen må tilbage. Med andre ord: Et pift eller et tilråb på gaden – for ikke at tale om et klap på hovedet eller en velment kompliment – er ikke det samme som en voldtægt. Her er den også skredet totalt i populismens tidsalder. Og her mærker man for øvrigt, at en massiv del af det nye populistiske oprør kommer fra de privilegeredes og veluddannedes – for ikke at sige: de hyperforkæledes – rækker. (Jævnfør også Åsa Linderborgs kommentar i Information på kvindernes kampdag i år om nutidens feminisme, der primært er optaget af krop, seksualitet og repræsentation. ”Den er domineret af middelklassen og interesserer sig ikke længere for at skabe et bedre samfund for alle. Den er blind over for socioøkonomiske forhold, og jeg føler mig ikke længere hjemme i den.”)

3. Der bør være sanktionsmuligheder over for alle dem, som hensynsløst og systematisk saboterer de demokratiske institutioners arbejdsbetingelser. Indlysende nok er dette det sværeste punkt at håndtere i praksis uden at støde ind i den grundrettighed, som det moderne samfund hverken kan eller skal være foruden, nemlig ytringsfriheden. Ikke desto mindre bør man prøve. For det kan ikke være rigtigt, at man uden nogen form for konsekvens kan medvirke til at smadre institutioner og få folk fyret eller hængt ud på et grundlag, der ikke ville holde nogen steder. Som et minimum burde det være det samme den anden vej rundt: At offentligheden også fik kendskab til, når anklager var falske og bundede i løgnagtighed og ønsket om at manipulere og føre bag lyset.



Det sidste er ikke det mindst vigtige. Hvorfor jeg da også har truffet nogle beslutninger i dette kapitel. I forbindelse med færdiggørelse af det har jeg således haft overvejelser om, hvorvidt jeg skulle lægge al skylden på forfatterskolebestyrelsen, og omvendt: frikende de 55 brevskrivere. Men jeg er nået frem til, at det blot ville være en fortsættelse af den generelle anvarsfralæggelse, som synes at følge MeToo-aktørerne som en skygge. En skygge, der ligger i fuldkommen logisk forlængelse af bevægelsens grundtankegang, nemlig at det altid er nogen andres fejl – eller rettere: at det i sidste ende altid er strukturernes fejl. Af samme grund vil jeg insistere på, at selvom forfatterskolebestyrelsen selvfølgelig har det overordnede ansvar for det, der er sket – det hverken kan eller skal der sås tvivl om – så har brevunderskriverne også hver især et ansvar. Nemlig for på den hensynsløse måde, vi har set, at presse en offentlig institution på et rent rygtegrundlag, og i særdeleshed for at lyve i offentligheden om, hvad hele agendaen bag egentlig var. Gør man den slags, bør man som et minimum også selv stilles til ansvar for det individuelt, ligesom man forlanger, at MeToo-mændene skal stilles til ansvar i offentligheden. Det moderne samfund kan ganske enkelt ikke holde til, at dets borgere fra tid til anden agerer som sådan nogle løsgående missiler – og det uanset om missilet kommer fra venstre eller højre kant. Den enkelte må selv tage et ansvar, inden han eller hun blindt kører med på den slags. Følgelig har jeg i dette kapitel, modsat af hvad Berlingske valgte at gøre, da avisen publicerede uddrag fra mailtråden og anonymiserede navnene, valgt at gøre det lidt tydeligere, at der står personer bag fordringen om at få Brixvold og en anden ansat på skolen fyret. Samt fremhævet, at de andre, der indgik i korrespondancen, fuldt ud var vidende om dette, skønt de gik ud og sagde noget andet i pressen. Skal man komme det aktionistisk-populistiske felttog til livs, må det være hér, det starter. Med at den enkelte igen bliver stillet til regnskab for sine egne handlinger, hvad enten der er tale om mænd eller kvinder, voldtægtsforbrydelser eller udenomsparlamentariske, aktionistiske sabotage- og kupforsøg.

Hvilket så fører mig over til tiltag 4), som har en lidt mere langsigtet karakter, nemlig at man i fremtiden bør arbejde målrettet på at danne de yngre generationer, så de udvikler en selvstændighed og autonomi; en resiliens, med et moderne ord, der gør, at de kan tage vare både på sig selv og andre på det eksistentielle plan. Vi skal lære de unge, at man ikke ’bliver drukket fuld’. Man vælger selv, hvor meget man vil drikke. Ligesom seksualitet ikke pr. definition er noget, der ’overgår’ kvinder, og som ’udøves’ af mænd. Det er muligt, der skal et par fejltrin til, før begge parter finder ud af det (selv dyrene må som bekendt øve sig). Men så finder de fleste som regel også ud af det ganske af sig selv. Hvis ikke vi opdrager vores børn og unge til det, er der en reel fare for, at vores demokrati synker i grus. Det er ikke kun et problem for os selv her i den forkælede rige verden – ikke mindst os kvinder, som er den befolkningsgruppe, der har nydt mest gavn af det. Vi vil efter al sandsynlighed heller ikke være i stand til at gøre noget godt for andre ude i verden, fx kvinder, der virkelig er udsat for undertrykkelse og overgreb.

Så altså: Standhaftighed, proportionssans, konsekvens og personligheds- eller karakterdannelse, det er konklusionen.





TRE SAGER – ÉN HISTORIE

Det har været et grundlæggende problem gennem hele MeToo-året, at intelligentsiaen og pressen har haft så uhyre vanskeligt ved at se de dybere sammenhænge, der gemmer sig bag den ophidsede, flimrende og stakåndede MeToo-overflade. Næsten alle har flakset fra enkeltsag til enkeltsag og fra detalje til detalje – og kunne det nu også virkelig passe, at Kulturprofilen skulle have raget på selveste kronprinsesse Victorias bagdel? (sådan som det blev påstået i Svenska Dagbladet d. 28. april 2018). Hvis man da ikke ligefrem kendte til sammenhængene og gik ind for dem.

Ved at gennemgå de tre sager, jeg selv har været med til at debattere, håber jeg, at jeg har kunnet medvirke til, at man bliver i stand til at hæve sig lidt op over close-up-niveauet (en optik, de sociale medier har været med til at installere i os) til det helhedsniveau, som Kant betegnede med udtrykket ’den praktiske fornuft’ – den menneskelige fornuft, kunne man også slet og ret kalde den – og som han mente burde være selve omdrejningspunktet i bevidsthedens solsystem. Det vil sige til et niveau, hvor det bliver muligt at se det større mønster og de dybere sammenhænge, der tegner sig bagved enkeltsagerne og de pikante detaljer.

At der er noget mere på spil end det, der fremstår for et overfladisk blik, understreges af, at de tre sager, jeg har fremlagt i denne bog, kun er en brøkdel af en lang række sager, som, hvis man går dem efter i sømmene, bærer nøjagtig de samme strategiske og ideologiske aftryk. Ud over sagen om Københavns Universitet og Forfatterskolesagen har vi i Danmark set tilsvarende sager om Det Kongelige Danske Kunstakademi. Ligesom vi som nævnt har haft sager inden for filmbranchen – der hvor det hele også startede i USA. (Mens jeg sad og læste korrektur på dette manuskript, dukkede der endnu en overskrift op: ”LO-formand stopper efter julefrokostepisoder”.) Ligeledes i Norge måtte Kunstakademiet stå for skud. Det samme måtte landets største parti, hvis ene næstformand, der ellers var spået en gylden fremtid som statsminister, blev lempet ud, fordi den anden (kvindelige) næstformand på partiets centralstyremøde beskyldte ham for ”upassende opførsel” – så nu var der, sagt med andre ord, kun én til at bejle om formandsposten i partiet. Og i Sverige, hvor fænomenet har været uden sammenligning mest udbredt på vores breddegrader, har vi – ud over Akademisagen – set krænkelsessager inden for teater, tv, dagspresse – ja, you name it. Som det seneste har den føromtalte sag om den afdøde skuespiller og sangerinde Josefin Nilsson fyldt de sociale såvel som de etablerede medier i Sverige til bristepunktet og, som nævnt, fremkaldt bekymrede reaktioner hos selv svorne MeToo-tilhængere som Expressens teateranmelder Gunilla Brodrej.

Sådan kunne man blive ved. Før denne bog når at udkomme, er der sikkert kommet endnu flere sager til i de nordiske lande såvel som andre steder. Skal jeg sammenfatte lighedstrækkene mellem disse sager – både de nævnte og de ikkenævnte – bliver det i følgende punkter: Krænkelsernes amokløb, avisernes klumpedumpejournalistik og adfærdsreglernes tyranni:





Krænkelsernes amokløb


I en fremragende lille bog med titlen Forstå populismen! forsøgte journalist og debattør Anna Libak sidste år at trænge til bunds i det politiske fænomen, som mere end noget andet synes at præge vores tid. Idet hun indledningsvis afviser forskellige i hendes øjne svage definitionsforsøg, kommer hun selv med ét, hun mener er mere gangbart – hvilket jeg er tilbøjelig til at give hende ret i. For det første slår hun fast, at populismen ikke kun må ses som et højrefløjsfænomen. Den skal i nok så høj grad, som jeg også har gjort rede for i denne bog, ses som et venstrefløjsfænomen. Selvom vi har vænnet os så meget til at betragte populismen som et højrefløjsfænomen, at vi ofte overser dette, er den i dag (mindst) lige så virksom på venstre- som på højrefløjen. I dén udgave bliver den ofte omtalt som ’politisk korrekthed’ – eller som ’identitetspolitik’ – hvilket ikke er helt dumme udtryk. Man kunne tillige – en tand mere polemisk – tale om en feelgoodvenstreorienteret bekvemmelighedsidealisme. Fordi den gerne kommer fra de hyperprivilegeredes og hyperveluddannedes rækker, dem, man i gamle dage kaldte for ’kystbanesocialisterne’.

Det, der binder populismen sammen på tværs af ideologiske fløje, er netop krænkelsesaspektet. Libak skriver:

I identitetspolitikken på venstrefløjen finder vi […] den samme krænkelse og iscenesættelse af sig selv som offer for en overmagt, som vi finder i populismen på højrefløjen. Der er blot ofrene til forskel: Mens de krænkede på venstrefløjen er kvinderne, de homo- og transseksuelle eller indvandreren, flygtningen og asylansøgeren, så er de på højrefløjen danskeren, den hvide mand, kernefamilien, folket eller de kristne. Fælles for dem er, at identiteten [nærmere bestemt den kollektive identitet, til forskel fra jegidentiteten eller den personlige identitet, MS] er helt afgørende, meget vigtigere end anskuelser og ideologi, for det er den, der bestemmer, hvem der har ret, og hvem der tager fejl.



Eftersom det nu engang er venstrepopulismen, jeg koncentrerer mig om i denne bog (ikke fordi højrepopulismen ikke også er interessant og fortjener kritik – Rasmus Paludan, der brænder Koranen af på gaden på Indre Nørrebro, og Katarina Wennstam, der står og råber med sløjfebluse ude foran Det Svenske Akademi, er på en måde to sider af den samme mønt – men fordi det er der i forvejen så mange intellektuelle, der tager sig af, at de nærmest er ved at falde over hinanden), vil jeg følge op på, hvordan krænkelsesaspektet særligt manifesterer sig her. Jeg nævnte tidligere, at det ikke kun vedrører den borgerlige kulturs eliteinstitutioner. Det er ganske vist der, det starter. Men det har det med at sive ned gennem alle institutioner og til sidst gennemsyre hele samfundet fra top til bund. Ved dagens ende må alle ’bøje sig’, som det lød i et af de radikal- eller ultrafeministiske manifester (jævnfør bogens tredje kapitel om Forfatterskolesagen). Det vil sige bøje sig som i: lade sig kontrollere og styre fra inderst til yderst.

Blot ét eksempel på, hvordan det ender med at gå ind og berøre den helt almindelige danskers hverdag. En af mine gode venner, der er buschauffør, har fortalt, at kollegaerne i hans busselskab har fået besked på, at de ikke længere skal tjekke folks billetter, når de stiger ombord på bussen. Fordi det – som det blev formuleret på et kursus, de var på – jo kunne virke ’konfliktoptrappende’. Min ven var – ja, her forekommer ordet ’bestyrtet’ ærlig talt rimeligt; for det var det, han var. Intelligent, som han er, kunne han ikke se det som andet end den fejeste afbøjning for krænkelseskulturen. Hvor man i stedet for at forsvare det utilitaristiske grundprincip, som et civiliseret samfund nødvendigvis må hvile på (hvilket netop indebærer, at vi ud over selv at opføre os ordentligt, hjælper hinanden til at udvise en ansvarlig adfærd i det offentlige rum), tog den nemme udvej og sagde: Det kan den almindelige chauffør nok slet ikke klare. Det ansætter vi derfor nogle særligt uddannede billetkontrollører til at regulere.

Også andre eksempler kunne nævnes. På visse arbejdspladser har man således ansat mangfoldighedskonsulenter, hvis opgave bl.a. er at luge ud i alt, hvad der kan betragtes som patriarkalsk, eurocentrisk efterslæb. Her er det tydeligt, at den postkoloniale og intersektionelle venstrekrænkelsesdagsorden, som har kørt på fuld skrue på universiteterne de senere år (herunder på Københavns Universitet, som vi så i det første kapitel), nu også er slået bredt igennem i samfundet. Dertil kommer de mange nye advokatundersøgelser og whistleblowerordninger. Som selvfølgelig godt kan have en positiv funktion i visse sammenhænge. Men som mest af alt synes at være blevet et af de tristeste symboler på den udbredte mistillidskultur, vi – som Åsa Linderborg bemærkede – lever i. ’Stikkeri’ og ’angiveri’ kaldte man også engang den slags. Frem for den værdige konfrontation, menneske til menneske, ansigt til ansigt.

Med andre ord: Den moderate venstrefløj burde lære at være akkurat lige så meget på vagt over for venstrepopulisternes overdrivelser og commando raids, som den moderate borgerlige fløj efterhånden har lært at være det over for højrepopulisternes (uden at man dermed skal nægte at gå i dialog med dem; for det mener jeg faktisk ikke er vejen frem). Selvom det er sandt, at ikke alle problemer i denne verden skal individualiseres, så er det lige så rigtigt, at det ikke kan nytte noget at placere enhver personlig skuffelse og ethvert personligt nederlag under overskriften ’strukturelle problemer’. Hvad enten de så ses som forårsaget af ’kapitalismen’ og ’patriarkatet’ eller af ’muslimerne’ og ’indvandringen’.





Avisernes klumpedumpejournalistik


Noget andet, som kom til at stå soleklart i løbet af MeToo-året, var, at medierne – skønt de givetvis her og nu kunne tjene store penge på det og tækkes tidsånden ved det – måske også var godt i færd med at forsvinde ind i en blindgyde.

Jeg har allerede berørt mange fadæser og bommerter, flere medier begik i løbet af forfatterskoledækningens kampagnetid, når de løb afsted med løse rygter og diffuse anklager. På et tidspunkt midt i denne debat blev jeg kontaktet af det danske fagblad Journalisten, hvis forholdsvis intensive behandling af MeToo som pressefænomen, jeg allerede har været inde på og citeret fra. Den planlagte artikel af Thomas Møller Larsen blev ganske vist ikke til noget, eftersom man valgte at udskyde citaterne fra det interview, jeg gav – og som jeg havde haft til gennemsyn og godkendt – til en eventuel senere historie om rygter i medierne. Ikke desto mindre mener jeg, at mine pointer skal med i denne sammenhæng til yderligere belysning af mediernes rolle – for ikke at sige andel – i MeToo-konflikten. Men først og fremmest til belysning af den pris, medierne muligvis selv kunne komme til at betale for deres ageren. En pris, der meget vel kan vise sig højere end læser- og salgsdøden. For hvorfor skal læserne betale for en utroværdighed og uvederhæftighed og inkompetence, de kan få ganske gratis andre steder? Forskellen mellem fakta- og fakemedier er stadig meget tydelig i manges bevidsthed. Og derfor er det også ekstra ildevarslende, når troværdige medier selv bidrager til at nedbryde grænsen mellem fup og fakta.

Hovedlinjen i mine udtalelser gik ud på at beskrive en tendens, hvor ikke kun institutionerne, men også pressen selv kunne siges at få et alvorligt problem. Jeg fortæller til Journalisten, at jeg mener, nordiske medier i bred forstand har udviklet sig til en folkedomstol, hvor demokratisk kontrol omgås – noget, der i øvrigt til fulde bekræftes af Fredrik Virtanens bog Utan nåd. Og at MeToo-dækningen generelt har været utrolig farlig for vores demokrati og vores institutioner – for ikke at sige: for vores velfærdssamfund (vil jeg her efterfølgende tilføje). Men det er ikke alene farligt for eksempelvis de offentlige institutioner. Det er også farligt for pressen selv. Fra et mediesynspunkt er det helt store problem således, at man gør det, som man grundlæggende ikke må, nemlig baserer sine historier på løse rygter og diffuse anklager. Fordi man tilsyneladende føler sig presset af de sociale medier, hvis brugere er uden for presseetisk kontrol og derfor tillader sig nogle mere grænseoverskridende ting. (Et perfekt udgangspunkt, hvis man som MeToo-strateg vil mobilisere masserne.) Det nærmer sig på den måde en retslig – såvel som journalistisk – glidebane, når det bliver op til den enkelte anklagede at bevise, at han eller hun er uskyldig. For ikke at tale om, når facts, der kan tale imod den udlægning, man på forhånd har besluttet sig for, ignoreres eller decideret mørklægges. (Som eksempel nævner jeg en tidlig Berlingske-artikels publicering af anonyme anklager mod den fyrede rektor fra Forfatterskolen d. 30. oktober. Avisen bragte i artiklen ikke konkrete oplysninger eller navne, og Brixvold afviste kategorisk anklagerne. Ikke desto mindre var det på en måde for sent, for da var de jo allerede ude.)

De uklare anklager i den tidlige Berlingske-artikel (som ikke var skrevet af Tobias Reinwald vel at mærke) er, ræsonnerer jeg videre i interviewet, tegn på en generel strømning i medierne, som jeg såvel som andre har observeret, hvor der skal mindre og mindre til, før sladder og beskyldninger kan kolporteres fra de sociale mediers på én gang idiosynkratiske og halvoffentlige, og som sagt også ukontrollerede, rum til offentligheden (i traditionel, dvs. klassisk, borgerlig forstand) via de etablerede medier. Min og andres holdning er, at journalister i modsætning hertil er nødt til at blive langt bedre til at undersøge MeToo-anklager grundigt, før de bringes. Og kun bringe dem, hvis de kan bekræftes af enten dokumentation eller vidner. Det er end ikke nok at tage en enkelt kvindes udsagn for gode varer. Noget, der går igen i såvel journalistikken som retssalene, er, at man mere eller mindre blindt køber kvinders historier på deres blanke ansigt; på face value. Det er og bliver forkasteligt i et moderne retssamfund. Både for pressen og jurisdiktionen. Men ikke mindst for pressen. Uanset hvor meget konfliktpotentiale eller ’voldspotentiale’ (med et nyt, uhyggeligt journalistisk udtryk), der så end måtte være i det.

Endvidere bør man, føjede jeg til, være opmærksom på kilders potentielt fordækte motiver for at bringe MeToo-anklager frem; deres habilitet, kan man også kalde det. Sådan at der ikke bliver den asymmetri, vi har set i MeToo-journalistikken helt tilbage fra Weinstein-sagen. Hvor det konsekvent kun er den ene side, der skal motiv- og habilitetsgranskes, mens den anden side åbenbart kan være så inhabil – ja, endog løgnagtig – det være skal. Og hvor mediernes trængte økonomiske situation kan udnyttes af aktivisterne – især af strategerne iblandt dem. Det forekommer som en fuldstændig simpel logik, at det ikke er sådan, man bedriver ordentlig journalistik. At man på denne måde bare suser med på nogens historier. Hvis medierne ikke forholder sig kritisk til MeToo-anklagerne, risikerer de at gøre sig selv til rene håndlangere, og dermed kan MeToo-anklagerne i pressen også lettere bruges som pressionsmiddel, som vi har set igen og igen i MeToo-året. Selv store historiske insitutioner går i knæ over for dette her, som jeg noterede. Alfa og omega er, at det i nogen tilfælde er rygte på rygte, der kendetegner anklagerne mod MeToo-mændene (som det jo primært er) i pressen. Det er præcis dét, pointerede jeg, der er foregået så massivt i Sverige igennem endnu længere tid. Så derfor kan det være lærerigt for de andre nordiske lande at kigge derhen.

Hvad siger de os så, erfaringerne fra Sverige? fortsætter jeg ræsonnementerne i det nævnte interview. De siger, at det kan være en vældig risikabel forretning at give køb på den klassiske journalistiks redskaber og metoder på denne måde – for slet ikke at tale om dens etik! I nabolandet er der ligefrem opstået en krisestemning på baggrund af den historisk enestående situation, at mediernes eget selvregulerende system, Pressens Opinionsnämd (svarende til det danske pressenævn), i 2018 gik ud og kritiserede samtlige større svenske medier for den måde, de havde håndteret MeToo-sagerne på. Men medierne tog ikke, på det tidspunkt i det mindste, kritikken til sig i nær det omfang, man kunne have forventet. Hvilket var lige så usædvanligt. Kritikken blev enten tiet ihjel eller tilmed direkte afvist. Den er ikke fremgået af aviserne, selvom det ellers traditionelt har været god skik i pressen at gøre dette. Som sagt er den enten blevet ignoreret eller decideret kritiseret og afvist. Og det har efterfølgende fået nogle til at fundere over, om det selvregulerende presseetiske system i Sverige mon er på vej til at kollapse. Et kollaps, der kan have store omkostninger for pressen selv, fordi staten i givet fald kan blive tvunget til at intervenere. Der er allerede blevet talt om, at medierne skal have en såkaldt ’statslig overfrakke’ på (se fx Expressen d. 30. januar 2019).

På Thomas Møller Larsens spørgsmål om, hvorfor i alverden staten dog skulle gribe ind, svarer jeg, at det skulle den selvfølgelig, fordi retssikkerheden bliver sat over styr. Fordi man altså – ved at annektere de sociale mediers stil og metoder – nærmer sig kanten af den reelle lovgivning (for så vidt den stadig er funktionsdygtig). Man støder med andre ord imod de håndfaste love, det moderne demokratiske samfund har installeret som den yderste bastion; det sidste ydre bolværk, kan man også sige, før civilisationsafgrunden. Et bolværk, der netop er så nødtørftigt udformet (baseret kun på helt enkle, klare, veldefinerede grundregler som: ’Du må ikke slå ihjel’ osv.). Fordi det er meningen – selve hovedmeningen faktisk – i et moderne, liberalt samfund, at man skal kunne styre sig selv. Sådan at det slet og ret ikke er nødvendigt med et alt for elaboreret og detaljeret ydre regelsæt. Hvorfor? Jo, for da er vi jo – hvilket ethvert tænkende væsen burde kunne sige sig selv – tilbage i det autoritære samfund. Hvor der bag ved os alle sammen sidder én – eller en gruppe – og bestemmer det hele. Fra inderst til yderst. Hvorved friheden og den individuelle autonomi er væk. Det er jo farligheden ved, at staten griber ind i den institutionelle autonomi. At armslængdeprincippet – det, som også kaldes for modernitetens distancerede magtform – forsvinder, så der åbnes en kattelem, for ikke at sige en ladeport, for alle mulige arter af statslig indgriben. Også på områder, hvor staten absolut intet har at gøre.

Hos flere svenske journalister, som er i stand til at tænke lidt ud over deres egen næsetip, er der derfor med rette stor bekymring for det, man kalder ’civilsamfundet’. Eftersom et frivilligt presseetisk nævn selvsagt er og bliver fuldstændig til grin og overflødigt, hvis ikke medierne, der selv har indført det, tager dets kritik seriøst. Så braser hele systemet sammen. Journalistikkens kendemærke over for de sociale medier må derfor netop være dens troværdighed (svarende til den enkelte demokratiske samfundsborgers autonomi og integritet og evne til moden og voksen selvstyring, når vedkommende bevæger sig rundt i de fælles rum). De journalister, jeg på det tidspunkt talte med i Danmark, blev, som jeg påpeger, ved med at sige: ”Jamen, vi har jo ikke svenske tilstande.” Nej, svarede jeg så; det havde vi muligvis ikke indtil for et par uger siden. Men med Forfatterskolesagen har vi det rent faktisk (og med den seneste forvanskning af Halfdan Rasmussens vers har vi det da i dén grad).

Når jeg går så direkte ind i de svenske sager, som jeg gør, er det, sluttede jeg interviewet med Thomas Møller Larsen, til syvende og sidst for at prøve at være med til at forhindre, at det kommer til Danmark i samme omfang. Man kan således tydeligt mærke, at det bevæger sig vestpå. ”Det forudser jeg, og jeg forudser det med stor bekymring. Foreløbig er alt, hvad jeg har frygtet, sket. Med sådanne tilstande rykker vi nemlig farligt nær det åbne, frie, humanistiske, demokratiske retssamfunds kant.” Ikke mindst – som jeg tidligere har sagt – fordi mange har haft så vanskeligt ved at se faren, når den kom fra venstre.

Hvor slemt det stod til i Sverige, når det gjaldt MeToo-journalistikken, fremgik her i foråret med det svenske pressenævns tidligere nævnte historisk hårde dom over Aftonbladet i forbindelse med avisens publikationer om teaterlederen Benny Fredriksson. Kendelsen sendte rystelser hele vejen ned gennem den svenske medieverden og har ført til, at andre medier på det nærmeste oparbejdede en slags lynchstemning mod Aftonbladets kulturchef og chefredaktør. Hvilket man så til gengæld godt kan synes er en smule hyklerisk, i og med alle de store aviser tidligere var blevet fældet hårdt af samme pressenævn for deres problematiske MeToo-journalistik. Sådan som kulturchefen, Åsa Linderborg, også gjorde opmærksom på i Information d. 3. april som svar på en læserbrevskribents indignerede indlæg. Samtidig med, at hun dybt angrede måden, ikke mindst hun selv greb denne sag an på. ”Tragedien har formørket mit liv for altid,” som hun skriver. (Og det er jo, skal man huske, også en pris, man på det personlige plan betaler for at komme med uretmæssige anklager – hvis man da overhovedet har nogen samvittighed.)

At hun havde helt ret, fremgik af udviklingen omkring nationalscenen Dramaten i kølvandet på Josefin Nilsson-sagen og aflysningen af det stykke, hendes dømte ekskæreste, Örjan Ramberg, var med i. Efterfølgende var det således teatrets chef, Eirik Stubø, man gik efter at få sparket ud og deplatformet. Med Gunilla Brodrejs ord i Expressen d. 3. april: ”Vreden fjerner alt, som står i vejen. Først rettede Dagens Nyheter sin store kanonade mod Svenska Akademien, nu er der fuldt fokus på Dramaten og på at styrte Stubø. Instagram har også lært sig, hvordan Eirik Stubø staves og kommer ikke til at give sig, førend de slipper for at skrive navnet igen.” Mindre end en uge senere slap de for at skrive navnet igen. Anderledes sagt: Eirik Stubøs succesfulde tid på Dramaten var slut.

Det begyndte mere og mere, måtte man konstatere, at ligne en udrensning. Eller forsøget på en sådan. For ikke at sige: Det begyndte mere og mere at ligne den lange march gennem institutionerne, vi også kender fra 68-oprøret. Hvilket understøttes af det interview, som Brodrej selv gav sammen med forfatteren og aktivisten Katarina Wennstam til Kultur-Expressens Jens Liljestrand i anledning af uroen omkring nationalscenen. Her talte Wennstam, som lader til at have været en af hovedstrategerne bag det svenske MeToo-oprør, om ikke at fyre al vreden af på den enkelte sag, men holde fokus på bevægelsen frem mod målet; mod de større resultater. Muligvis fordi hun var bange for at miste kontrollen over masserne i den givne situation. Hvor langt, man er nået i sin march, fremgik d. 10. maj, hvor de svenske socialdemokrater stillede krav til EU-kommissionen om et såkaldt ’MeToo-direktiv’.

Om vi så på sigt faktisk vil få svenske tilstande herhjemme, skal jeg ikke kunne afgøre. Men at dømme ud fra, hvad der foregik i bladspalterne i 2018 omkring fx Forfatterskolesagen, ville man i hvert fald ikke blive spor forundret, hvis det skred også her. Spørgsmålet er da, om de danske medier vil tage den eventuelle kritik, der bliver rettet mod dem for deres håndtering af MeToo-sagerne – herunder Forfatterskolesagen – mere seriøst, end deres svenske kollegaer har taget den kritik, der blev rettet mod dem. Det kan man kun håbe. Ellers må man nok sige, at de virkelig er i gang med at save den frihedsgren over, de selv sidder på. Og ikke kun den. Men den moderne, demokratiske gren, vi alle sammen sidder på.

”Låt inte detta hända i Danmark,” skrev den svenske studine til mig efter at have læst et af mine indlæg om Svenska Akademien i Expressen. Jeg tror – og håber – stadig på, at de svenske tilstande foreløbig er blevet nogenlunde afværget i Danmark. Som det blev formuleret i den norske avis Klassekampen allerede i slutningen af januar 2018, så er Danmark ”det sted, hvor MeToo tager hen for at dø”. Ikke mindst en sag som den om Forfatterskolen var nok trods alt lidt for tyk i den sidste ende til, at løgnene kunne bære hele vejen hjem. Det kunne de fleste godt se. Ligesom de også godt kunne fornemme imbeciliteten i CBS-sagen om ”Den danske sang er en ung blond pige”. De begyndte mere og mere at sige ligesom Folketingets formand Pia Kjærsgaard: ”Må vi snart være her?” Eller som en lederskribent i Jyllands-Posten: ”Nu må det identitetspolitiske vanvid snart stoppe.”

Men fuldkommen sikker føler jeg mig ingenlunde. Måske vil askehobene også i sidste ende brede sig her, akkurat som de har gjort det i Sverige – både på naturens og kulturens område. Igen: Det må tiden vise. For når lettelsens suk er ved at tage af, må man igen og igen undre sig over, at det er en person, der – som fx Niels Frank – skal komme udefra, fra sidelinjen, mere eller mindre smadret af alle de beskyldninger, der er blevet rettet mod ham efter at have været igennem mediernes vridemaskine, og selv fortælle det, som aviserne og institutionerne med deres velbetalte personale ved egen kraft burde have fundet frem til (og som en avis som Politiken end ikke har villet nævne). Eller som Pressenævnet selv ved egen tilskyndelse burde have taget op. For sådan fungerer det nu engang i et moderne demokratisk retssamfund. Eller rettere: Sådan fungerede det engang, da det moderne demokratiske retssamfund stadigvæk var driftssikkert.





Adfærdsreglernes tyranni


Ydre regler. Og ikke alene ydre regler, men regler, der sætter mere og mere detaljerede påbuds- og forbudsskilte op i den sociale trygheds navn for den menneskelige adfærd – ofte under banneret ’arbejdsmiljø’. Dét har, som allerede antydet, været en tredje fast ingrediens i MeToo-året. Presset af bestemte interessegrupperinger, som medierne nærmest gav frit spillerum, begyndte staten via dens institutioner – fuldkommen i strid med den liberale humanismes idé om en retslig lovgivning baseret på ’enkle og uomtvistelige grundsætninger’, som det hed i de civile menneskerettighedserklæringer – at gribe længere og længere ind i noget, hvor den ret beset intet havde at gøre. Fordi den netop skal være på afstand. Det er simpelthen dét, man kan kende et demokratisk samfund på. Det modsatte så vi både i KU-sagen og i Forfatterskolesagen, hvor det med adfærdsregler blev det store dyr i åbenbaringen i MeToo-året. Vi har også set det i Sverige med sløringen af grænsen mellem, hvornår noget (for nogen) synes umoralsk, og hvornår noget er decideret kriminelt, i strid med loven.

Indbegrebet af disse nære, og dermed umoderne, magtformer er Sara Danius’ ledelsesstil. For hvis en person som Wennstam er karakteriseret ved at operere udefra, så er en person som Danius karakteriseret ved at operere indefra. I tv-programmet ”Skavlan” udtalte hun sig som tidligere nævnt ikke alene om Svenska Akademien og Horace Engdahl, men tillige om Dramaten, hvor hun altså også sidder i bestyrelsen (lige som hun gør i Nobelstiftelsen). Og hendes hovedbudskab var netop, at man som bestyrelse ikke måtte være på så lang afstand af den daglige drift, som der havde været tradition for på eksempelvis et teater som Dramaten. Man skulle tværtimod være helt tæt på. ”Der findes desværre,” sagde hun, ”en lang tradition for, at man ser en afstand mellem bestyrelsen på den ene side og selve teatret på den anden.” ’Venstremyndighed’, er det – meget apropos – blevet benævnt i dagens Sverige. Feministisk sharia, kunne man måske også lidt provokerende kalde det. Til gengæld havde flere af de samme moralsk styrede (Danius brugte netop udtrykket ”moralsk ansvar” i tv-udsendelsen) institutioner tilsvarende svært ved at holde de helt basale civilisatoriske love og retningslinjer, som vi har set. Konsekvenserne af det står vi midt i.

Det paradoksale er, at selv den borgerlige fløj i højere og højere grad er begyndt at overtage denne venstremyndighed. Måske fordi den ikke kan genkende den som sådan – historieløshed er jo også en temmelig udbredt sygdom blandt politikere. Eller måske fordi det går så hurtigt i aktionismens og populismens tidsalder, at alle glemmer at tænke og frem for alt: tænke kritisk.

Det gælder ikke mindst i et land som Danmark. Således har vi i det forgangne år set ligestillingsminister Eva Kjer Hansen fra partiet Venstre uden de store problemer godtage den nye EU-regel om øremærkning af barselsorlov med henblik på at skabe et mere socialt, og mere ufrit, har man lyst til at tilføje, Europa. Ligesom vi har set den i skrivende stund siddende danske justitsminister, Søren Pape Poulsen fra Det Konservative Folkeparti, arbejde sammen med Kjer Hansen på at få indført den såkaldte ’samtykkelovgivning’ i Danmark, sådan at man kan få nogle ”flere dømt for voldtægt”, som det lød i avisoverskrifterne efter ligestillingsministerens agitatoriske udmelding om emnet i december 2018. (Sigende er i øvrigt i den forbindelse Eva Kjer Hansens bemærkning til JydskeVestkysten d. 12. december om, at hvis nogen på baggrund af hendes heftige opbakning til samtykkelovgivningen ønsker at kalde hende en rabiat feminist: ”så skal de være velkomne.”) Vi har også oplevet samme Pape Poulsen argumentere for, at staten skal blande sig i, hvor lang tids stuearrest forældre må give deres børn i opdragelsesøjemed. Og endelig har vi oplevet hans kollega i regeringen, kulturminister Mette Bock fra det ultraliberale parti Liberal Alliance, gå ud i pressen umiddelbart efter et møde med Forfatterskolens bestyrelse om resultatet af advokatundersøgelsen og fuldkommen ukritisk gentage bestyrelsesformandens forståelse af Forfatterskolesagen med udtalelsen om, at der tilsyneladende har været en ”meget, meget dårlig kultur” på skolen.

På Forfatterskolen blev det med oprydning og nye adfærdsregler endog kædet sammen med ønsket om en gennemgribende kulturændring. Denne såkaldte ’ændring’ fra den dårlige til den rette, dvs. trygge kultur, som vi har hørt bestyrelsesformand Bodil Marie Stavning Thomsen tale om gentagne gange, og som de meget udførlige og detaljerede nye adfærdsregler angiveligt skulle være med til at implementere, kan umiddelbart lyde ret uskyldig. Ja, måske endog for nogle ligefrem ønskværdig. Igen: Hvem ønsker ikke at forbedre arbejdsmiljøet? – Det gør de fx også lige nu i Sveriges største kulturinstitution, SVT, kan man konstatere. Institutionen er den seneste måneds tid blevet genstand for en intens debat i de svenske aviser i forlængelse af, at en række medarbejdere fra SVT Kultur i et opråb publiceret i Expressen d. 20. marts skriver, at ”de har følelsen af at blive udnyttet, manipuleret, overset, kørt i sænk og skræmt fra at tage forskellige beslutninger i livet – for eksempel stifte familie.” Det skaber, som de siger med en formulering, vi efterhånden kender til bevidstløshed, ”en tavshedskultur”. (Hvad dette så peger i retning af på længere sigt, kan man kun gisne om. Men et udtryk som ’den lange march gennem institutionerne’ falder igen uvilkårligt én i hu.)

Men man skal ikke tage fejl. Den megen snak om adfærdsregler, kulturændring og trygt arbejdsmiljø er ingenlunde uskyldig. I det mindste ikke, hvis man grundlæggende er et moderne, demokratisk sindet menneske. Man glemmer således typisk Thomas Jeffersons ord om, at alt nok er foranderligt, men ikke naturretten; ikke menneskets naturlige, umistelige rettigheder. De står over alt andet. Desuden glemmer man, at et kultursted som fx Dramaten jo ikke er en hyggeklub, men en finkulturel eliteinstitution, hvor der gerne skulle toppræsteres inden for det kunstneriske område. At tro, at det ikke skulle koste en eller anden form for blod, sved og tårer – ligesom det gør at vinde en grand slam-turnering eller standse lysets hastighed – er at stikke sig selv blår i øjnene. Det er da også en pris, mange som bekendt – i parentes bemærket – er mere end villige til at betale for den ekstatiske glæde og stolthed det er at opleve, hvad mennesket faktisk er i stand til at yde, når det virkelig anstrenger sig og stiller sig på tæerne. – Jævnfør også Mads Julius Elfs Politiken-kronik ”Hvad ville Sokrates mon mene om #metoo-bølgen?” d. 12. maj 2019.

Her må man også lære af historien. Og historien – frem for alt historien i det 20. århundrede – har lært os, at der fra tid til anden vil dukke personer eller grupper op af mørket, af modernitetens regelløse vakuum – som vi alle (rent antropologisk set) frygter mindst lige så meget, som vi finder det tiltrækkende. I perioder, hvor kaosset føles for stort og ufriheden gør for ondt og er for skræmmende for mange mennesker – som det fx var tilfældet i 1930’erne, og som det måske også er tilfældet i dag – skal man især passe på. For det er dér, de så let kan få fat, disse mørkemennesker, disse lysets og det åbne samfunds fjender. Hvad enten de hedder Rasmus Paludan eller Katarina Wennstam. Eller Abu Bilal for den sags skyld. For man må ikke glemme, at den fundamentalistiske islamisme også hører med til dagens populistisk-ekstremistiske bevægelser. (Jævnfør Per Östermans artikel i Kvartal d. 5. maj 2019 om, hvad vi kan lære af Baader Meinhof-terroren i 70’erne, hvor han skriver, at Det Svenske Sikkerhedspoliti, Säpo, udpeger tre hovedgrupper som truende i dag: det autonome venstre, hvid magt-miljøet samt religiøse jihadister, og tilføjer: ”Allerede dette, at tre dele af den politiske kompasrose radikaliseres samtidig, er ekstremt.”) Disse grupper vil netop lokke med udtryk som ’kulturændring’, ligesom de vil lokke med fraser som at ’få ryddet op’. Som om det menneskelige rod nogensinde var noget, man kunne få ryddet op i én gang for alle med et sæt nye adfærdsregler. Tror og påstår man det, er man efter min opfattelse ikke det mindste uskyldig. Man er decideret farlig og skal imødegås, så det ikke kan misforstås. Fordi det, man i bund og grund er i gang med, er at omstyrte civilsamfundet, et af de mest humane og værdifulde goder, den menneskelige kultur overhovedet har produceret. Den eneste farbare vej frem er, at vi mennesker bliver i stand til at leve med os selv; leve med frihedens usikkerhed. Uden at have lyst til hele tiden at flygte fra den ind i nogle ved første øjekast trygge, men – viser det sig stort set altid – i sidste ende dybt betænkelige autoritære rammer. Og det er bl.a. sådan noget, kunsten og litteraturen kan hjælpe os med og styrke os i og give os mod til. For ikke at tale om sprog til! Litteraturen kan, for at sige det med en prægnant grundsætning, styrke ikke kun den menneskelige intelligens, men også den menneskelige resiliens. (Når den stiller sig på tæerne vel at mærke.)

For egen regning må jeg i alt fald, som det forgangne år skred frem, tilstå, at jeg i stadig højere grad foretrak at være i selskab med mennesker, hvis motto lyder ’let the best man win’. Jeg vil endda gå så vidt som til at sige, at hvis dét er patriarkatet, ja, da vil jeg så absolut foretrække at leve i en moderne udgave af patriarkatet (det, som man også slet og ret kunne kalde den moderne humanistiske samfundsform), frem for i den udgave af matriarkatet, der nu forsøger at tage magten. Båret frem af de nye mediers såvel som gammelmediernes desperate jagt på ’klik’.

Forskellen på de to samfundsformer synes først og fremmest at være den, at i den første er der plads til os alle sammen, kvinder som mænd, hvide som sorte, homoer som heteroer. Så længe man bare ikke forhindrer andre mennesker i at være der. Samt forhindrer andre i at gøre deres bedste, så de kan få det, de fortjener. Mens der i den anden verden, den matriarkalske MeToo-verden, kun synes at være plads til kvinderne selv, og endda kun til nogle få rettroende iblandt dem, eftersom alle andres tilstedeværelse gør dem utrygge.





Sammenfatning


Det, der til syvende og sidst gør det så vanskeligt at gå op imod MeToo, er imidlertid, som jeg ser det, den særlige magtform, denne bevægelse, som mange har haft mere end svært ved at genkende som revolutionær (bl.a. fordi, som forfatteren Jens Smærup Sørensen har bemærket i Kristeligt Dagblad, historien jo ikke er så fantasiløs, at den blindt gentager sig selv én-til-én), repræsenterer.

Historikeren og idrætsprofessoren Hans Bonde har i sin bog med apropostitlen Fordi du fortjener det fra 2013 – der på en nærmest uhyggeligt profetisk måde peger frem mod den feministiske revolution, vi har oplevet i Norden i det forgangne år – analyseret det på følgende måde: Det handler, som han siger, om flere forskellige kvindelige magtformer, som er i spil. Ud over, at der er en form for begærsmagt i spil, hvor kvinder spiller på deres overlegne erotiske kapital i forhold til mændene, er der også nogle magtformer på færde, som efterligner de traditionelle – for ikke at sige arkaiske – nære (modsat de moderne fjerne) magtformer. Der er eksempelvis en godhedsmagt og en svaghedsmagt i spil. Endelig er der, som vi har set det til overmål under MeToo-revolutionen, en såkaldt skammermagt i spil – eller måske snarere på spil – hvor man bliver skammet ud, hvis man ikke indordner sig under helheden (sådan som det netop var kutyme i de primitive, autoritære kulturer). Et enkelt illustrativt eksempel. Når Horace Engdahls portræt i Bonnierfamiliens Djurgårdsvilla Nedre Manilla er gengivet i avisen Expressen på en måde, så det ser ud, som om det er sat i skammekrogen ved tilsyneladende at hænge i en halvmørk krog klos op ad toiletterne, ja, da er der – som enhver vel nærmest kan sige sig selv – tale om et endog meget bogstaveligt udslag af den ’skammermagt’, Hans Bonde taler om.

Skammen erstatter således den skyld, som den kristne og humanistisk-individualistiske kultur har excelleret i. Hvor det i stedet handlede om at installere et etisk kompas inden i den enkelte selv. Filosoffen Michel Foucault – der sikkert ville være blevet ovenud lykkelig for MeToo – kaldte denne magt for ’biomagt’. Det er egentlig et meget godt udtryk. Bortset fra, at man da måtte acceptere, at der altid er en art biomagt i en eller anden form – man kunne også slet og ret sige en socialisation – til stede. (Samtidig med, at der aldrig kun er biomagt og socialisation; for vi ejer trods alt også hver især en fri, selvstændig vilje.)

Det er altså ikke et spørgsmål, om man vil have den eller ej. Men om, hvilken slags socialisation, hvilken slags magtform man foretrækker. Her må jeg nok indrømme, at jeg for mit eget vedkommende så absolut foretrækker den, hvor jeg forventes at kunne tænke og handle på egen hånd, uden konstant at skulle fjernstyres af en eller anden patriark eller alma mater, der sætter et hav af regler og tremmer op foran mig (selv når jeg indimellem skal overmandes af den indre skyld, der følger med at være moderne, selv dér foretrækker jeg denne socialisation og magtform; for skylden er dog i det mindste mit eget værk). Langt hellere vil jeg det, end jeg vil leve i en socialisation, hvor jeg forventes at bøje mig som et lydigt barn eller umælende kreatur. Fordi den samfundsorden, denne socialisation repræsenterer, er gennemført autoritær. ’Bøje sig’ betyder jo, ved vi nu, at helst ingen andre må komme til orde. Og helst ingen andres meninger må gives til kende, meninger, som kunne sætte folk fluer i hovedet og gøre dem egenrådige. Og bogafbrændinger på pladser tjener kun til at skabe frygt, raseri og kaos.

Analysen, Bonde præsenterer, er efter min opfattelse yderst overbevisende. Man kunne dertil føje, at når MeToo-bevægelsen har haft den umådelige gennemslagskraft, den har, skyldes det ikke kun det simple matematiske faktum, at den potentielt set omfatter halvdelen af klodens befolkning; men måske snarere det faktum, at den anden halvdel så at sige er den fjende, man bogstavelig talt er sleeping with. Hun, fjenden, er måske ovenikøbet mor til ens børn. Eller endnu værre: ét af ens børn. Derved kan den overskydende halvdel forholdsvis nemt kontrolleres med de magtformer, Hans Bonde taler om i sin bog. En iagttagelse, jeg selv, desværre, har gjort i det forløbne år, er i hvert fald, at en hel del mænd tilsyneladende har det ganske glimrende med, at patriarkatet er ved at blive erstattet af matriarkatet – for ikke at sige: har det ganske godt med at blive symbolsk kastreret. Dels slipper de for selv at skulle have alt det bøvl og besvær, som også følger med at være ’den herskende klasse’. Dels kan de tilmed slippe for at være frie individer, med hvad deraf følger. I stedet kan de bare slå bevidstheden fra og gå rundt i de små kvindestyrede enklaver og agere ’hyggefar’. Som fortidens eunukker. Vågn op! har man lyst til at råbe med Birthe Rønn Hornbechs fyndige ord på bogmessen i København 2018.

Men det er måske nok så interessant at se på, hvorfor så mange kvinder er kørt med på den. For de – eller rettere vi – betaler jo også en pris for matriarkatet. Vi betaler nemlig den pris, at vi heller ikke længere må tænke og agere som frie, autonome enkeltindivider med en egen selvstændig vilje og bevidsthed, som kun vores individuelle fornuft og vores individuelle intuition eller ’mavefornemmelse’ er herre over. Vi må – ligesom mændene – kun tænke os selv som køn. Altså som del af en gruppe, hvis autoritære leder svæver over os alle sammen som et konstant tændt overvågningskamera. Big mother is watching you! Alt imens man kan gå og bilde hinanden ind, at man lever i en totalt demokratisk, horisontal netværksstruktur. Det gør man måske nok overfladisk set. Men for et dybere blik sidder der en stor edderkop – en stor joker (hvem hun så end er) – i midten af spindet og sørger for, at alle fanges på hendes limpind.

Konklusion: Både mænd og kvinder har dette ønske om at flygte fra friheden, som Erich Fromm talte om i sin berømte bog; sin berømte ’advarselslampe’, kunne man også kalde den, Escape from Freedom. Og det er dybest set dét, der er med til at skabe den situation, vi er kommet til at stå i i løbet af det foregående år. Altså en situation, hvor netop den ”personlighedens individualitet og fremhævelsen af dens særegenhed”, som Fromm taler om – og taler om som det værdifuldeste af alt – synes at være blevet afskaffet med et fingerknips. 200 års civilisationskamp forgæves. Hvis man ser det ud fra et liberalt humanistisk synspunkt. At ’eksistere’ betyder netop at træde frem. Det er dét, vi slipper for med en bevægelse som MeToo. – Ligesom det er det, vi slipper for hos mænd som Rasmus Paludan og Abu Bilal. Men samtidig er det en mulighed, vi som mennesker hermed frarøves. Som vi går glip af.

To nutidige filosoffer og kulturdebattører, der tager tråden op fra Erich Fromm, og som måske kan være med til at give os optimismen tilbage på vegne af den liberale, humanistiske samfundsform, er i mine øjne canadieren Jordan B. Peterson og italiensk-amerikanske Camille Paglia. Jordan Peterson, der ikke er hverken nazist eller fascist, som han er blevet beskyldt for, men klassisk liberal, er mere eller mindre blevet et internationalt koryfæ på rekordtid. Hans YouTube-videoer, hvor han taler og giver interviews, gjorde ham nærmest berømt worldwide på et splitsekund. Og hans foredragsturnéer trækker overalt fulde huse. Ligesom arrangørerne melder udsolgt lang tid i forvejen. I hans bestseller 12 regler for livet, som er udsprunget af en større, akademisk tung afhandling, giver han – med bogens undertitel – ”en modvægt til kaos”. En modvægt, som især, skal man tro opgørelserne over hans stampublikums sammensætning, går rent ind hos de yngre mænd. Men hov – var det da ikke lige præcis dét, vi kunne kende de autoritære populistiske bevægelser på? At de lokkede med ’regler’ og ’stramme snore’, der skulle rydde op i kaos og sætte grænser i det grænseløse? Nej, det er netop ikke det samme. Det er faktisk lige præcis det modsatte. For hele intentionen med Petersons projekt er at bidrage til den personlighedens dannelse, som fuldkommen synes at være blevet overset i nutiden. Det vil sige bidrage til, at man kan blive i stand til at styre sig selv – og derved vinde både kognitiv myndighed og følelsesmæssig resiliens.

I indledningen til 12 regler for livet giver han en meget fin beskrivelse af, hvad det også for mig at se handler om, nemlig dannelse; og nærmere bestemt selvdannelse eller karakterdannelse. Så at vi igen kan tåle at være enkeltstående individer. Så at vi igen kan tåle at leve med – og også være modne og ansvarlige nok til at administrere – det utrolige gode, der hedder frihed. Uden konstant at skulle have stillet en masse adfærdsregler op. Han beretter om, hvordan han på et tidspunkt, hvor han selv var i en tilstand af etisk forvirring, drømte en drøm. I drømmen hang han i luften og klyngede sig til en kæmpestor lysekrone mange etager over gulvet under en stor kuppel i en enorm katedral. Der stod mennesker nede på gulvet, men de virkede fjerne og bittesmå. Der var langt fra ham og ud til de omgivende vægge, og kuplens top virkede lige så umådelig langt borte.

Som klinisk psykolog (af jungiansk observans) vidste han, katedraler er udformet som et kors, og at stedet lige under kuplens top er korsets midte. Han vidste også, at korset er tegn på den største smerte, på død og forvandling og på verdens symbolske centrum. Det var bestemt ikke et sted, han havde lyst til at befinde sig. Omsider slipper han i drømmen væk. Han forlader højderne, den symbolske himmel, og når ned på sikker, velkendt og anonym grund igen. Hvor han så falder til ro. Men mens han mærker, hvordan han atter slapper af, fornemmer han samtidig, at hans krop bliver transporteret videre. En heftig vind får ham til at gå i opløsning og forsøger at blæse ham tilbage i katedralen og endnu en gang placere ham i korsets midte. Det er umuligt at kæmpe imod. Det udvikler sig til et frygteligt mareridt. Og han tvinger sig selv til at vågne. Gardinerne bag ham bølger ind over puderne. Halvt i søvne kigger han ned i fodenden af sengen – hvor han får øje på de enorme døre ind til katedralen. Han ryster på hovedet, så han bliver helt vågen – og dørene forsvinder igen. ”Drømmen placerede mig,” som han skriver, ”midt i selve Væren, og der var ingen flugtvej.” Og han fortsætter:

Det tog mig flere måneder at regne ud, hvad drømmen betød. I den periode fik jeg en mere fuldgyldig og personlig indsigt i, hvad det er fortidens store fortællinger altid insisterer på: at det enkelte menneske befinder sig i korsets midte. At midten bliver synlig ved hjælp af korset, ligesom guldet altid skal findes under det store kryds på skattekortet. Når man befinder sig i midten af korset, mærker man lidelsen og forvandlingen – og det er først og fremmest et faktum, som den enkelte frivilligt skal acceptere. Det er faktisk muligt at frigøre sig fra et slavisk tilhørsforhold til gruppen og dens doktriner og samtidig undgå den ekstreme modsætnings alvorligste faldgrube, nemlig nihilismen. Det er faktisk muligt at finde tilstrækkelig mening i ens personlige bevidsthed og erfaringer.



Med Camille Paglia er det en smule anderledes. Hun er i mange henseender på linje med Peterson (faktisk har de også lavet en helt forrygende YouTube-video sammen, som man absolut må unde sig selv at se). Men selvom hun i løbet af det seneste år er blevet mere og mere kendt – også internationalt set – har hun slet ikke haft samme gennemslagskraft som kollegaen. Hvilket er synd, fordi – ja, hun fortjener det. Virkelig! Ud over hendes mangeårige akademiske produktion – herunder hovedværket Sexual Personae, der for mig at se er et af de ti vigtigste humanistiske værker i det 20. århundrede, også langt vigtigere end Petersons bestseller – men måske ikke end hans akademiske hovedværk Maps of Meaning – har hun udgivet en stribe af artikler og essaysamlinger. Senest er udkommet et digert værk med hendes samledes essays under den herlige, og meget camillepagliaske, titel: Provocations. I forbindelse med udgivelsen af bogen i 2018 – hvor Petersons 12 regler også udkom – gav hun et interview til Marta Sørensen på Weekendavisen. Blandt andet om MeToo og om nødvendigheden af personlig dannelse og autonomi som modgift eller modvægt til både den totalitære bevægelse og det åbenbart i øjeblikket eneste synlige alternativ: det totale kaos. Den totale opløsning. Den totale grænseløshed. Den totale nihilisme. Her sagde hun bl.a., at ”I grænseoverskridende miljøer må især kvinder lære at sætte deres egne grænser.” (Min fremhævelse).

Hun beklager derfor MeToo-bevægelsens offergørelse og mener, at yngre generationer har svært ved at tackle den seksuelle frigørelse. ”Det store spørgsmål er,” siger hun, ”hvorvidt den nuværende bølge af afsløringer, ofte i form af uunderbyggede anklager fra årtier tilbage, vil gavne kvinders ambitioner i det lange løb, eller om den allerede er ved at skabe yderligere problemer ved at genoplive gamle stereotyper om kvinder som hysteriske, uligevægtige og hævngerrige”. Som indledning til interviewet forklarer hun, at hun aldrig inviterer hverken studerende eller journalister hjem til sig. Kvinden, som kalder sig selv prosexfeminist og transkønnet, og som går ind for fri porno, abort og prostitution, vil ikke risikere nogen sløring af grænsen mellem det private og det offentlige, ingen opfordring til intimitet i den professionelle sfære. Det er der en bestemt grund til. Nemlig at vi som deltagere i det offentlige debatrum ikke så meget skal optræde som de idiosynkratiske privatpersoner, vi gerne må være derhjemme, men derimod som, om ikke den transcendentale fornuft i kantsk forstand, så da i hvert fald noget, der snerper bare lidt derhenad. Noget af det grundlæggende, Camille Paglia har imod MeToo, er netop, at kvinder forsøger at mose det private og intime ud over alle andre samfunds- og livsområder (jævnfør også Hans Bondes teori om de nye-gamle magtformer). Til skade for både det ene og det andet:

Vi er gledet ind i en situation, hvor en kvindes udsagn er mere værd end mandens, selv mange år efter begivenheden. Kvinden ses som et offer, der er svagere end manden og har brug for beskyttelse på arbejdspladsen og alle andre steder. Hun er handicappet på grund af sin historiske status som andenrangsborger. Den slags feminisme ønsker jeg ikke […]. Kvinder fra arbejderklassen har brug for beskyttelse, fordi de i højere grad er tvunget til at tolerere krænkelser for at beholde deres job og brødføde deres familie. Men hvis en privilegeret og veluddannet hvid middelklassekvinde ikke kan formidle, at hun er utilfreds over en fornærmelse eller seksualisering, er hun mere optaget af sin karriere end af sin værdighed og selvrespekt. Kvinder må selv trække grænser og stå op for sig selv i situationen, ellers vil intet ændre sig. Hvide middelklassekvinder har svært ved at forsvare sig verbalt og bliver nemmere pinligt berørt. De sidder der i mine timer, meget pæne og søde, og forstår slet ikke de seksuelle signaler, de eventuelt sender via deres tøj. Derfor bliver de usikre og ved ikke, hvad de skal gøre, hvis en mand lægger an på dem. Jeg er imod alt, der giver mere magt til sådan en pæn, ordentlig og behersket middelklassekultur.



Paglia anerkender, lyder det videre i interviewet, at overgreb, seksuelle krænkelser og voldtægt finder sted og selvfølgelig skal straffes. Men hun mener ikke, at voksne kvinder nødvendigvis skal søge hjælp hos autoriteter, hvis de har haft en dårlig oplevelse med en mand.

Under andenbølgefeminismen i 1960’erne og 1970’erne fandtes der kurser, hvor kvinder skulle lære at tale højt og for eksempel råbe ’nej’ – ’Råb højere’ – ’NEJ!’. Det hører man ikke om længere. Kvinder skal lære at projicere en mere styrende og bestemmende attitude, og hvis en mand gør noget upassende, må man blive fuldstændig kold over for ham, simpelthen behandle ham som et barn. […] De her kvinder råber og er vrede i grupper. Hvad med at bruge den vrede over for de konkrete personer, der generer dig? Kvinder er vrede på mænd og vil gerne være som dem, fordi de tror, at mændene har det godt og er glade. Men mændene er ikke nødvendigvis glade, de har bare selvtillid på grund af de høje mængder testosteron. Og jo mere de gør, som kvinder siger, jo mindre vil kvinderne have dem. Den slags mænd bliver kvindernes venner og fortrolige, men ikke mere.



Paglia er, siger hun videre, grundlæggende glad for de kulturelle forandringer i 1960’erne, der trak hende selv ud af 1950’ernes kvælende dydige atmosfære. Hun mindes med rædsel en tid med kønsopdelte kollegier, hvor kvinderne skulle være hjemme klokken 23, mens mændene kunne gøre, som det passede dem.

Autoriteterne sagde, at vi skulle beskyttes, men vi ville ud af den victorianske infantilisering. Vi ville have frihed, også til at risikere voldtægt. Vi forstod, verden er farlig. Min generation var opdraget i et strengt miljø, der strukturerede vores personlighed, så vi kunne tage vare på os selv, da alle reglerne blev ophævet. Men ikke alle fra de efterfølgende generationer har været lige gode til at håndtere friheden. I dag bliver nogle kvinder bestyrtede over, at folk vover at kigge på dem, hvis de er ude at løbe i en top uden bh, og deres bryster hopper op og ned. Selvfølgelig må man gå klædt, som man har lyst, men hvis man ikke ønsker, at nogen skal blive seksuelt opstemt, skal man lade være med at vise flere kvadratmeter hud – eller lære at håndtere opmærksomheden. [De brasilianske kvinder] viser deres krop frem og er meget mere sexede end mange hvide kvinder, men de har også attitude. Det er det samme med sorte kvinder eller latinokvinder i USA; når en mand siger til dem på gaden, at de er lækre, svarer de igen og råber ’tak!’



I MeToo ses kvinden, mener Camille Paglia, som et offer, der er svagere end manden og har brug for beskyttelse på arbejdspladsen og alle andre steder. Hun er handicappet på grund af sin historiske status som andenrangsborger – og skal derfor have særrettigheder, kan vi tilføje. Den slags feminisme ønsker Paglia som sagt ikke. I stedet ønsker hun sig den lighedsfeminisme tilbage, som generationerne før MeToo sloges heroisk for. Og med store resultater. For i dag er kvinderne i en stor del af verden faktisk blevet frie. Vi har faktisk fået del i friheden. I den moderne frihed, som for første gang for alvor blev nedfældet i 1700-tallets forskellige menneskerettighedserklæringer. Med alle de kvababbelser, der også følger med.

Tænkere som Jordan B. Peterson og Camille Paglia, der går ret op imod det postlitterære og postdemokratiske – eller postmoderne (i den amerikanske betydning) – kan, mener jeg, hver for sig og tilsammen være med til at pege ud på den anden side af den MeToo-suppedas, vi i den vestlige verden – og i særdeleshed i vores del af den – havnede i i løbet af 2018. Med Paglias ord: ”Lær at sige nej!” Dem kan jeg i hvert fald godt selv skrive under på. Hun kunne måske lige så godt – præcis som Jordan Peterson kunne det – have sagt: Lær at passe på samfundet, på civilisationen! Ved netop ikke at kræve trigger warnings og korte snore og ’big mother is watching you’ hele tiden. For ikke at tale om adfærdsreglernes tyranni. For læg mærke til det. Alle taler og taler om naturen og klimaet, og om, hvordan vi skal passe på det og endelig ikke må besmudse det på nogen som helst måde med vores kultursnavs – for ikke at tale om vores sexsnavs. Men ingen – eller i hvert fald stort set ingen – taler om, at vi også skal passe på samfundet, på civilisationen. Det vil sige – lige bortset fra folk som Paglia og Peterson. Som da også på deres fælles YouTube-video udfolder sig i en af de mest veloplagte, begavede, sprudlende vittige og vidtløftige diskussioner, nogen æggehoveder længe har præsteret.

Hurra for de to! Og hurra for deres højst vedkommende og presserende dannelsestanker og dannelsesbøger! Det er sådan noget, spørger man mig, vi har brug for for at få bugt med det uvæsen, der hedder ’krænkelseskulturen’. Og med det afkom, den kastede af sig i 2018: den identitetspolitiske, venstrepopulistiske MeToo-bevægelse. Som kunne slutte sig til den højrepopulisme, vi allerede havde i forvejen.

Men i virkeligheden behøver man ikke gå over åen efter vand. Man kunne også slet og ret starte med at slå sig ned i sofahjørnet og se eller gense Horace Engdahl og Liv Strömquists tv-serie Liv og Horace i Europa, hvor man bliver ledt igennem vort kontinents store, varierede kulturarv. Så er man allerede godt iväg.





Note

Flere af afsnittene i bogen bygger på mine egne og andres indlæg i debatten. Der er brugt citationstegn, hvor det skønnedes relevant og passende. Ellers er gengivelserne holdt i parafrasens form, med en tydelig markering af kilden. Peter Laugesens digt har ikke tidligere været publiceret, og forfatteren takkes hermed for tilladelse til at bruge det. Ligeledes takkes Gyldendal-forlægger Johannes Riis for uvurderlig redaktionel bistand. Og forlaget U Press takkes for modet til at udgive bogen.





